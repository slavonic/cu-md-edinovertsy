В=ъ четверто́къ , ве́черъ . на гдⷭ҇и вᲂзва́хъ , стихѣ́ры , крⷭ҇тны . гла́съ ,
в҃ . поⷣ . є҆=гда̀ ѿ́ древа . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
С=п҃се на крⷭ҇тѣ̀ пригвᲂзди́всѧ , сл҃нце ви́дѣвъ пᲂмрачи́сѧ ѿ́ страха твᲂегѡ̀ ,
и҆ за́вѣса цр҃ко́внаѧ раз̾дра́сѧ . землѧ́ же пᲂтрѧсе́сѧ , и҆ ка́менїе та́ко же
тре́петᲂмъ распадо́шасѧ , зрѣ́ти нетерпѧ́ще зижди́телѧ свᲂегѡ̀ и҆ бг҃а ,
на́ древѣ стра́ждꙋща непра́веднѡ во́лею , и҆ ѿ без̾зако́нникъ дᲂсажда́ема .

=ᲂу҆пᲂва̀ дꙋша̀ мᲂѧ̀ на́ гдⷭ҇а . В=е́сь низ̾лᲂже́нъ бы́сть на́ землю , ве́сь
ᲂу҆ѧ́звивсѧ , и҆ лежи́тъ паде́нїемъ чꙋ́днымъ , ѕмі́й вселꙋка́выи , вᲂз̾несе́нꙋ
бы́вшꙋ ти на́ древо чл҃кᲂлю́бче . а҆да́мъ же ѿ клѧ́твы раз̾рѣша́етсѧ , и҆
спаса́емь быва́етъ , и҆́же пре́жде ѡ҆сꙋжде́нныи . тѣ́мже и҆ мы̀ мо́лимсѧ ,
спасѝ и҆ ᲂу҆ще́дри всѣ́хъ на́съ , и҆ црⷭ҇твїю твᲂемꙋ̀ спᲂдо́би .

=да ᲂу҆пᲂва́етъ і҆и҃ль на́ гдⷭ҇а . Є҆=гда̀ вᲂздви́жесѧ на крⷭ҇тъ , и҆
в̾ ре́бра прᲂбᲂде́нъ бы́сть кᲂпїе́мъ без̾грѣ́шне , сл҃нце сᲂкрыва́шесѧ зрѣ́ти
нехᲂтѧ̀ сп҃се , и҆ землѧ̀ кᲂлѣба́шесѧ , и҆ ка́менїе стра́хᲂмъ тᲂгда̀
распада́шесѧ , дᲂсажда́емꙋ тебѣ̀ . тва́рь же вᲂпїѧ́ше всѧ̀ , сла́ва
распѧ́тїю ти сло́ве , и҆́мже всѣ́хъ спа́слъ є҆сѝ чл҃кᲂлю́бче .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стⷯры , бцⷣѣ . гла́съ , и҆ поⷣ , то́йже . =з=апѣ́въ :
ѿ всѣ́хъ без̾зако́нїи є҆гѡ̀ . Н=а́ древѣ крⷭ҇тнѣмъ тѧ і҆с҃е , вᲂздви́жена
зрѧ́щи неи҆скꙋсᲂбра́чнаѧ , пла́каше и҆ гл҃аше , ча́до сла́дкᲂе , вскꙋ́ю
ѡ҆ста́вилъ є҆сѝ менѐ є҆ди́нꙋ ро́ждьшꙋю тѧ . свѣ́те непристꙋ́пныи ,
пребез̾нача́льнагѡ ѻ҆ц҃а , пᲂтщи́сѧ и҆ прᲂсла́ви , ꙗ҆́кѡ да сла́вꙋ пᲂлꙋча́тъ
бжⷭ҇твенꙋю , и҆́же бжⷭ҇твеныѧ стра́сти твᲂѧ̀ сла́вѧщїи .

=пᲂхвали́те є҆гѡ̀ всѝ лю́дїє . Є҆=гда̀ на́ древѣ живо́тъ ᲂу҆мира́ющь ,
зрѧ́ше дв҃о , и҆ кᲂпїе́мъ бᲂлѣ́зненѡ прᲂбᲂда́ема , пла́чꙋщи взыва́ше сн҃е и҆
бж҃е мо́й , что́ ти вᲂз̾дадѐ сᲂбо́ръ без̾бл҃гᲂда́тныи ; ᲂу҆вы̀ мнѣ̀ , бᲂлѣ́зни
нетерпѧ̀ , снѣда́юсѧ ᲂу҆тро́бᲂю , ви́дѧщи сїѧ̀ стра́жꙋща тѧ̀ влⷣко .

=и҆ и҆́стина гдⷭ҇нѧ пребыва́етъ во́ вѣки . Є҆=гда̀ ѿ́ древа сн҃а ви́дѣ
сне́млема , ѻ҆трᲂкᲂви́це неи҆скꙋсᲂмꙋ́жнаѧ , про́ста же пᲂлᲂже́на без̾ дыха́нїѧ
на землѝ ꙗ҆́кѡ чл҃ка , в̾ рꙋцѣ́ же ѡ҆бъє́мши , и҆ цѣлꙋ́ющи ᲂу҆стнѣ́ же и҆
ѻ҆́чи , тᲂмꙋ̀ взыва́ше ди́внѡ , ка́кѡ всѧ̀ ѡ҆живлѧ́ѧи , без̾гла́сенъ недви́жимъ
ны́нѣ зри́шисѧ ; вᲂи́стинꙋ чꙋ́до ве́лїе . =сла́ва , и҆ ны́нѣ , крⷭ҇тᲂбоⷢ҇ .=
~Є҆гда̀ нескве́рнаѧ а҆́гница , ви́дѣ свᲂегѡ̀ а҆́гньца , на закᲂле́нїе ꙗ҆́кѡ
чл҃ка во́лею влеко́ма , пла́чꙋщи гл҃аше , без̾ча́дствᲂвати мѧ ны́нѣ тщи́шисѧ
хрⷭ҇тѐ ро́ждьшꙋю тѧ . что̀ сѐ сᲂтвᲂри́лъ є҆сѝ , и҆зба́вителю всѧ́ческимъ ;
ѻ҆ба́че вᲂспѣва́ю и҆ сла́влю , твᲂю̀ и҆́же па́че ᲂу҆ма̀ и҆ сло́ва , кра́йнюю
бл҃гᲂсть чл҃кᲂлю́бче .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , крⷭ҇тны . гла́съ , в҃ . С=паси́ мѧ
хрⷭ҇тѐ сп҃се си́лᲂю крⷭ҇тнᲂю , спасы́и петра̀ в̾ мо́ри , и҆ пᲂми́лꙋй мѧ бж҃е .

=сти́хъ : к̾ тебѣ̀ вᲂзведо́хъ ѻ҆́чи . Д=а ра́спнетсѧ вᲂпїѧ́хꙋ , и҆́же твᲂи́хъ
дарᲂва́нїи при́снѡ наслажа́ющїисѧ . и҆ ѕлᲂдѣ́ѧ в̾ бл҃гᲂда́телѧ мѣ́стѡ прᲂша́хꙋ
прїѧ́ти , и҆́же пра́ведникѡмъ ᲂу҆бі́ицы . мᲂлча́ше же хрⷭ҇тѐ , терпѧ̀ и҆́хъ
сꙋрᲂвство̀ , пᲂстрада́ти хᲂтѧ̀ и҆ спастѝ на́съ ꙗ҆́кѡ чл҃кᲂлю́бецъ .

=сти́хъ : пᲂми́лꙋй на́съ гдⷭ҇и . мⷱ҇ꙋ . И҆́=же земны́ѧ сла́дᲂсти
невᲂзлюби́вше страстᲂте́рпцы , нбⷭ҇нымъ бл҃ги́мъ спᲂдо́бишасѧ , и҆ а҆́нг҃лѡмъ
сᲂжи́тели бы́ша . гдⷭ҇и мл҃твами и҆́хъ , пᲂми́лꙋй и҆ спасѝ на́съ . =сла́ва ,
и҆ нн҃ѣ , крⷭ҇тᲂбоⷢ҇ . поⷣ . є҆=гда̀ ѿ́ древа .= Є҆=гда́ тѧ без̾зако́ннїи
лю́дїє сп҃се , жи́знь всѣ́хъ на́ древо вᲂздвиго́ша , тᲂгда̀ чⷭ҇таѧ и҆ прест҃а́ѧ
мт҃и твᲂѧ̀ , пред̾стᲂѧ́щи и҆ рыда́ющи взыва́ше , ча́до мᲂѐ сла́дкᲂе свѣ́те
мᲂи́ма ѻ҆чи́ма , ᲂу҆вы̀ мнѣ̀ , ка́кѡ пᲂсредѝ ѕлᲂдѣ́ю на крⷭ҇тѣ̀ пригвᲂзди́тисѧ
претерпѣ̀ , и҆́же зе́млю пᲂвѣ́шеи на вᲂда́хъ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ четверто́къ , на па́вечерницѣ . кано́нъ , прест҃ѣ́й бцⷣѣ . гла́съ , в҃ .
пѣ́снь , а҃ . і҆рмо́съ . В=о глꙋбинѣ̀ пᲂтᲂпѝ дре́вле , фараѡни́тскаѧ всѧ̀
во́инства , преѡ҆рꙋже́нꙋ си́лꙋ . вᲂпло́щшеєсѧ сло́во , преспѣ́ющїѧ грѣхѝ
пᲂтреби́ло є҆́сть , пресла́вныи гдⷭ҇ь , ꙗ҆́кѡ прᲂсла́висѧ . =запѣ́въ : прест҃а́ѧ
гжⷭ҇е бцⷣе спасѝ на́съ . Ꙗ҆́=кѡ краснꙋ̀ , ꙗ҆́кѡ предᲂбрꙋ̀ всю̀ , ꙗ҆́кѡ
непᲂро́чнꙋю в̾ жена́хъ , бг҃ъ тѧ и҆з̾бра̀ , въ лᲂжесна̀ твᲂѧ̀ всели́сѧ
всенепᲂро́чнаѧ . є҆го́же мᲂлѝ пренепᲂро́чнаѧ , пᲂро́ка грѣхо́въ и҆зба́вити всѧ̀
пᲂю́щїѧ тѧ . ~Ѱало́мски чⷭ҇таѧ , ѡ҆деснꙋ́ю ꙗ҆́кᲂже цр҃ца и҆́же ѿ твᲂеѧ̀
ᲂу҆тро́бы вᲂсїѧ́вшаго цр҃ѧ пред̾ста̀ , є҆го́же мᲂлѝ всенепᲂро́чнаѧ ,
да десна́го пред̾ста́телѧ пᲂка́жетъ мѧ , в̾ де́нь вᲂз̾даѧ́нїѧ . =сла́ва .
П=ресо́хшеє є҆стество̀ чл҃ческᲂе без̾мѣ́стными дѣ́лы , ро́ждьшаѧ до́ждь нбⷭ҇ныи
всѧ̀ ѡ҆бнᲂвѝ . но мᲂлю́сѧ , дш҃и мᲂеѧ̀ браздꙋ̀ и҆з̾со́хшꙋю , пᲂкажѝ
плᲂдᲂно́снꙋ бг҃ᲂневѣ́сто .= и҆ ны́нѣ .= ~Оу҆мертви́вшесѧ садо́мъ ра́зꙋма ,
дре́вᲂмъ же жи́зни чи́стаѧ , к̾ жи́зни вѣ́рнїи при́звани бы́хᲂмъ , и҆́же
ѿ тебѐ бцⷣе прᲂцвѣ́тшимъ па́че смы́сла хрⷭ҇та̀ бг҃а . є҆го́же
со дерзнᲂве́нїемъ мᲂлѝ , спасти́сѧ дш҃а́мъ на́шимъ .

=пѣ́снь , г҃ . і҆рмо́съ . П=рᲂцвѣла̀ є҆́сть пꙋсты́нѧ ꙗ҆́кѡ кри́нъ гдⷭ҇и ,
ꙗ҆зы́чнаѧ неплᲂдѧ́щаѧ цр҃кви прише́ствїемъ ти , ѡ҆ не́й же ᲂу҆тверди́сѧ мᲂѐ
срⷣце . ~Ѻ҆бо́лксѧ в̾ мѧ̀ чл҃ка , ѿ́ чрева ти прᲂше́дъ , твᲂре́цъ пречⷭ҇таѧ ,
нетлѣ́нїѧ ѻ҆де́ждꙋ да́рꙋѧ , ѡ҆бна́жшемꙋсѧ мно́гими ѕлᲂдѣ́йствы . ~Пречⷭ҇тно́е
рᲂдила̀ є҆сѝ бг҃а сло́во влⷣчце , є҆го́же прилѣ́жнѡ мᲂлѝ , ᲂу҆ще́дрити
смире́ннꙋю ми дш҃ꙋ , сла́дᲂстными без̾че́стїи сѣ́тꙋющꙋю . =сла́ва . Ꙗ҆́=звы
и҆сцѣлѝ дш҃и мᲂеѧ̀ пречⷭ҇таѧ , смире́ннᲂе срⷣце мᲂѐ ѡ҆гᲂрче́нᲂе ꙗ҆́дᲂмъ
ѕмїе́вымъ , дѣ́йственᲂю сѝ лѣчбо́ю и҆сцѣлѝ . =и҆ ны́нѣ .= ~Ꙗ҆́кѡ
мт҃и и҆мꙋ́щи дерзнᲂве́нїе влⷣчце к̾ сн҃ꙋ свᲂемꙋ̀ , прᲂсѝ по́мᲂщь ѡ҆ѕло́бленымъ
лю́демъ , без̾зако́ннымъ же низ̾лᲂжѝ шата́нїе .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . ~Ка́плю ми ᲂу҆миле́нїѧ ѡ҆дᲂждѝ влⷣчце , ѿє҆́мши ве́сь
срⷣца мᲂегѡ̀ ва́ръ , и҆ печа́ль мᲂю̀ , па́кᲂстныѧ прило́ги ѿгᲂнѧ́ющи .
~Ѻ҆рꙋ́жїе мѧ сла́стнᲂе ᲂу҆ѧ́звивше , и҆ лежа́ща в̾ ра́нахъ пречⷭ҇таѧ
непре́зри , но и҆сцѣлѝ кᲂпїе́мъ и҆ кро́вїю распе́ншагᲂсѧ , сн҃а твᲂегѡ̀ и҆
бг҃а на́шегѡ . =сла́ва . Ѡ҆=бᲂга́щшаѧ влⷣчнимъ всѧ́цѣмъ зда́нїемъ лю́тѣ мѧ
ѡ҆бнища́вша , бл҃гᲂда́ти бжⷭ҇твенѣй спᲂдо́би , ꙗ҆́кѡ да велича́ю тѧ , ꙗ҆́кѡ
бл҃гꙋ́ю мᲂю̀ застꙋ́пницꙋ всенепᲂро́чнаѧ . =и҆ нн҃ѣ .= ~Вᲂсїѧ̀ и҆з̾ ᲂу҆тро́бы
твᲂеѧ̀ ѻ҆трᲂкᲂви́це неи҆скꙋсᲂбра́чнаѧ , ѻ҆́ч҃аѧ зарѧ̀ хрⷭ҇то́съ , и҆ прᲂсвѣтѝ
вселе́ннꙋю распина́емь , и҆ бѣсо́вскꙋю тмꙋ̀ пᲂтребѝ .

=пѣ́снь , є҃ . і҆рмо́с̾ . Х=ᲂда́тай бг҃ꙋ и҆ чл҃кᲂмъ бы́сть хрⷭ҇тѐ бж҃е ,
тᲂбо́ю бо влⷣко к̾ свѣтᲂнача́льникꙋ ѻ҆ц҃ꙋ ти , ѿ́ нᲂщи невѣ́дѣнїѧ приведе́нїе
ѡ҆брѣто́хᲂмъ . ~Пꙋ́ть жи́зни ро́ждьшаѧ пречⷭ҇таѧ , наста́ви мѧ ны́нѣ на пꙋ́ть
пра́выи , въ беспꙋ́тїе и҆ въ бре́гъ лю́тыхъ паде́нїи , без̾слᲂве́снѡ
низ̾ринᲂве́ннаго . ~Оу҆стра́ньсѧ безꙋма̀ ѿ ра́зꙋма бж҃їѧ блꙋ́днѡ пᲂжи́хъ ,
во странѣ̀ да́льнѣй страсте́й заблꙋже́нъ , но вᲂз̾вра́щши дв҃о спасѝ твᲂи́мъ
ᲂу҆тѣше́нїемъ . =сла́ва . В=ᲂда́ми твᲂи́ми живо́тными , напо́й раба̀ твᲂегѡ̀ ,
пла́менемъ раз̾жига́емаго грѣхо́внымъ , и҆ ѡ҆палѧ́емаго прило́ги бѣсо́вскими ,
дв҃о мт҃и пречⷭ҇таѧ . =и҆ нн҃ѣ .= ~Сѐ во́ чревѣ бцⷣе пречⷭ҇таѧ , хрⷭ҇та̀ бг҃а
па́че сло́ва и҆мѣ́ла є҆сѝ , ꙗ҆́кᲂже и҆са́їѧ прᲂвᲂз̾гласѝ . и҆ па́че
є҆стества̀ сегѡ̀ бг҃ᲂрᲂди́тельнице рᲂдила̀ є҆сѝ .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , неи҆зслѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Не ꙗ҆вѝ менѐ
бѣсо́мъ в̾ ра́дᲂсть , на сꙋди́щи бꙋ́дꙋщемъ влⷣчце . но бл҃гᲂпремѣ́нно
вᲂз̾зрѣ́вши на мѧ̀ , сꙋдїю̀ и҆ сн҃а свᲂегѡ̀ ᲂу҆мᲂлѝ . ~По́мыслы прᲂгнѣ́вавъ тѧ
гдⷭ҇и , и҆ лꙋка́выми и҆ нечи́стыми мᲂи́ми дѣѧ́ньми , въ мл҃твꙋ привᲂжꙋ́ ти мт҃рь
твᲂю̀ , ᲂу҆ще́дривъ спаси́ мѧ . =сла́ва . Ѡ҆=сꙋже́нїѧ и҆зба́ви мѧ влⷣчце ,
самᲂѡ҆сꙋ́жена сꙋ́ща прегрѣше́ньми , ꙗ҆́кѡ сꙋдїю̀ ро́ждьшаѧ , и҆ бг҃а
всѧ́ческимъ препѣ́таѧ . =и҆ ны́нѣ .= ~І҆с҃а сп҃са мᲂлѝ , є҆го́же па́че
є҆стества̀ пло́тїю пᲂрᲂдила̀ є҆сѝ , дв҃о мт҃и пречⷭ҇таѧ , и҆зба́витисѧ ѿ бѣ́дъ
рабо́мъ твᲂи́мъ .

~Гдⷭ҇и пᲂми́лꙋй ,= гⷤ . сла́ва , и҆ ны́нѣ . сѣда́ленъ , гла́съ , в҃ .= ~Дв҃аѧ
и҆ мт҃и твᲂѧ̀ хрⷭ҇тѐ , на́ древѣ зрѧ́щи тѧ ме́ртва прᲂсте́рта , пла́чꙋщи
го́рькѡ , гл҃аше сн҃е мо́й , что̀ стра́шнᲂе сѐ та́инство . всѣ́мъ да́рꙋѧи
жи́знь вѣ́чнꙋю , во́лею на крⷭ҇тѣ̀ ка́кѡ ᲂу҆мира́еши , сме́ртїю пᲂно́снᲂю .

=пѣ́снь , з҃ . і҆рмо́съ .= ~Бг҃ᲂпрᲂти́вно велѣ́нїе без̾зако́ннꙋюща
мꙋчи́телѧ , высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ
бг҃ᲂчести́вымъ дѣ́темъ , хла́дъ дх҃о́вныи , сы́и бл҃гᲂслᲂве́нъ и҆
препрᲂсла́вленъ . ~Крѣ́пᲂсть мᲂѧ̀ и҆ пѣ́нїе и҆ спасе́нїе тве́рдᲂе
застꙋпле́нїе , и҆ стѣна̀ непᲂбѣди́ма сꙋ́щи влⷣчце , бᲂрю́щїѧ мѧ бѣ́сы
пᲂбѣдѝ , прⷭ҇нѡ и҆́щꙋщїѧ ᲂу҆мертви́ти мѧ . ~Бг҃а вᲂпло́щши , дв҃ческими
твᲂи́ми крᲂвьмѝ ѡ҆бᲂжи́ла є҆сѝ дв҃о чл҃чество . мᲂлю́сѧ , стрⷭ҇тьмѝ
ѡ҆скверне́наго мѧ , и҆ растлѣ́ннаго вра́жїими кᲂва́рствы , и҆зба́ви мл҃твами
твᲂи́ми . =сла́ва . П=е́щь прᲂѡбразᲂва́ше , ржⷭ҇тво̀ твᲂѐ всенепᲂро́чнаѧ ,
ѻ҆́трᲂки бо неѡ҆палѝ , ꙗ҆́кᲂже ни лᲂжесна̀ твᲂѧ̀ ѻ҆́гнь непᲂстᲂѧ́нныи . тѣ́мже
мо́лимъ тѧ , и҆зба́ви рабы̀ твᲂѧ̀ ѻ҆гнѧ̀ вѣ́чнагѡ . =и҆ ны́нѣ .= ~Пречи́сто
зача́тїе , и҆ нетлѣ́нно рᲂжⷭ҇тво̀ ты̀ є҆ди́на ꙗ҆ви́ла є҆сѝ , дв҃ᲂю пребы́вши ,
хрⷭ҇та́ бо заче́нши чи́стаѧ и҆́же надᲂвсѣ́ми бг҃а , чл҃ка бы́вша , вѣ́рнымъ
на спасе́нїе и҆ и҆збавле́нїе .

=пѣ́снь , и҃ . і҆рмо́съ .= ~Пе́щь ѻ҆́гненна и҆нᲂгда̀ в̾ вавилѡ́нѣ , дѣ́йство
раздѣлѧ́ше , бж҃їимъ велѣ́нїемъ халдѣ́и ѡ҆палѧ́ющи , вѣ́рныѧ же прᲂхлажда́ющи
пᲂю́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Ревнꙋ́й до́брымъ , ѕлы́хъ
ᲂу҆да́льшисѧ , пᲂпече́нїемъ бжⷭ҇твеныхъ дѣѧ́нїи дш҃е мᲂѧ̀ , мᲂлѧ́щꙋюсѧ
ѡ҆ тебѣ̀ бг҃ᲂрᲂди́тельницꙋ , и҆ всѣ́хъ непᲂсты́днꙋю и҆мꙋ́щи застꙋ́пницꙋ , ꙗ҆́кѡ
ми́лᲂстивꙋ и҆ бл҃гᲂлюби́вꙋ . ~Разрѣши́ла є҆сѝ сᲂꙋ́зъ чл҃ческїи , дре́внѧгѡ
ѡ҆сꙋже́нїѧ . тѣ́мже мᲂлю́ тѧ бг҃ᲂрᲂди́тельнице , разрѣшѝ всѧ́къ сᲂꙋ́зъ
ѕло́бныи срⷣца мᲂегѡ̀ , свѧза́вши мѧ пречⷭ҇таѧ бжⷭ҇твенᲂю любо́вїю зижди́телѧ .
=сла́ва . С=ла́вы ѻ҆́ч҃ꙋю зарю̀ ро́ждьши бцⷣе , без̾сла́вїемъ прегрѣше́нїи
сѣ́тꙋющеє срⷣце мᲂѐ ᲂу҆ѧснѝ , и҆ сла́вы при́снᲂсꙋ́щныѧ пᲂкажи́ мѧ
прича́стника , ꙗ҆́кѡ да вѣ́рᲂю сла́влю тѧ . =и҆ ны́нѣ .= ~Ꙗ҆ви́сѧ на́мъ
и҆з̾ тебѐ бг҃ᲂрᲂди́тельнице , пра́вдѣ и҆́стиннᲂе сл҃нце , прᲂсвѣща́ѧ всѧ́ческаѧ
лꙋча́ми бжⷭ҇тва̀ , вᲂпло́щьсѧ вы́шнїи , є҆го́же пѣснᲂсло́вимъ .

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Вкꙋси́въ а҆да́мъ снѣ́дь ,
примѣ́снꙋю сме́рти , ѿ́ древа го́ресть ѡ҆бъѧ́тъ . на́ древѣ же пригво́ждьсѧ сн҃ъ
тво́й пречи́стаѧ , сла́дᲂсть без̾сме́ртїѧ и҆стᲂчѝ , сегѡ̀ ра́ди тѧ
вᲂсхвалѧ́емъ . ~Цр҃ца є҆сѝ , цр҃ѧ хрⷭ҇та̀ и҆ гдⷭ҇а па́че сло́ва ро́ждьши ,
разо́ршаго а҆́дᲂва ца́рства . є҆го́же прилѣ́жнѡ мᲂлѝ ѻ҆трᲂкᲂви́це , вы́шнѧгѡ
ца́рствїѧ спᲂдо́бити всѧ̀ чтꙋ́щїѧ тѧ . =сла́ва . О=у҆блажѝ влⷣчце смире́нᲂе
срⷣце мᲂѐ , ѡ҆ѕло́бленᲂе сластны́ми затво́ры , ꙗ҆́кѡ бл҃го́мꙋ рᲂди́тельница ,
и҆ бл҃га̀ сꙋ́щи всѧ̀ , и҆ к̾ пᲂкаѧ́нїю мѧ бл҃ги́хъ двере́й в̾ведѝ . =и҆
нн҃ѣ .= ~Ме́ртвъ бы́въ на́ крⷭ҇тъ вᲂзнᲂси́мъ , си́мъ ᲂу҆мᲂри́выи ѕмі́ѧ . тѣ́мже
зᲂвꙋ́ ти , ᲂу҆мерщве́нꙋю дш҃ꙋ мᲂю̀ лꙋка́выми дѣ́лы , пᲂми́лꙋй сло́ве и҆
ѡ҆живѝ , мл҃твами ро́ждьшїѧ тѧ . =та́же , д=ᲂсто́йнѡ є҆́сть . =и҆= про́чеє ,
ѡ҆бы́чно . =и҆= ѿпꙋ́стъ .

В=ъ пѧто́къ , на ᲂу҆́трени . по а҃ , стихᲂло́гїи . сѣда́льны , крⷭ҇тны .
гла́съ , в҃ . С=пасе́нїе сᲂдѣ́ла пᲂсредѝ землѝ хрⷭ҇тѐ бж҃е , на крⷭ҇тѣ̀
пречⷭ҇тѣи рꙋ́цѣ свᲂѝ распрᲂсте́ръ , сᲂбира́ѧ всѧ̀ ꙗ҆зы́ки вᲂпїю́щїѧ , гдⷭ҇и
сла́ва тебѣ̀ . =сти́хъ : вᲂзнᲂси́те гдⷭ҇а бг҃а на́шегѡ , и҆ кла́нѧйтесѧ
пᲂд̾но́жїю но́гꙋ є҆гѡ̀ ꙗ҆́кѡ ст҃о є҆́сть . И҆́=мже ѻ҆́бразᲂмъ плѣни́лъ є҆́сть
вра́гъ а҆да́ма , дре́вᲂмъ снѣ́днымъ . та́кᲂжде са́мъ гдⷭ҇и плѣни́лъ є҆сѝ ты̀
врага̀ , дре́вᲂмъ крⷭ҇тнымъ , и҆ стра́стїю свᲂе́ю . на се́бо прїи́де втᲂры́и
а҆да́мъ , взыска́ти заблꙋ́ждьшаго , и҆ ѡ҆живи́ти ᲂу҆ме́ршагѡ . бж҃е сла́ва
тебѣ̀ . =сла́ва , и҆ ны́нѣ , крⷭ҇тᲂбоⷢ҇ . Д=в҃аѧ и҆ мт҃и твᲂѧ̀ хрⷭ҇тѐ ,
на́ древѣ зрѧ́щи тѧ ме́ртва прᲂсте́рта , пла́чꙋщи го́рькѡ гл҃аше , сн҃е мо́й ,
что̀ стра́шнᲂе сѐ та́инство , и҆́же всѣ́мъ да́рꙋѧи живо́тъ вѣ́чныи , во́лею
на крⷭ҇тѣ̀ ка́кѡ ᲂу҆мира́еши , сме́ртїю пᲂно́снᲂю .

=по в҃ , стихᲂло́гїи . сѣда́льны , гла́съ , в҃ . Ж=ивᲂтвᲂрѧ́щїи крⷭ҇тъ
твᲂеѧ̀ бл҃гᲂсти , є҆го́же дарᲂва̀ на́мъ недᲂсто́йнымъ гдⷭ҇и , тебѣ̀ прино́симъ
в̾ мᲂли́твꙋ , спасѝ гра́дъ тво́й , мᲂлѧ́щїѧсѧ бцⷣы ра́ди , є҆ди́не
чл҃кᲂлю́бче . =сти́хъ : бг҃ъ же цр҃ь на́шъ пре́жде вѣ́къ , сᲂдѣ́ла спасе́нїе
пᲂсредѣ̀ землѝ . П=речⷭ҇тᲂмꙋ твᲂемꙋ̀ ѻ҆́бразꙋ пᲂкланѧ́емсѧ бл҃гі́и , прᲂсѧ́ще
прᲂще́нїѧ сᲂгрѣше́нїемъ на́шимъ хрⷭ҇тѐ бж҃е , во́лею бо бл҃гᲂи҆зво́лилъ є҆сѝ
взы́ти на́ крⷭ҇тъ , да и҆зба́виши ѿ рабо́ты вра́жїѧ , и҆́хже сᲂзда̀ . тѣ́мъ
бл҃гᲂдарѧ́ще вᲂпїе́мъ ти , ра́дᲂсти и҆спо́лнивыи всѧ̀ , сп҃се на́шъ , прише́дыи
спастѝ ми́ръ . =сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ .
мⷱ҇ꙋ . Т=ебѐ ѡ҆дѣва́ющаго нб҃о ѻ҆́блаки , и҆мꙋ́ще ст҃і́и ѻ҆дѣѧ́нїе , в̾ ми́рѣ
мꙋ́ки ѿ без̾зако́нныхъ претерпѣ́ша , и҆ ле́сть и҆́дᲂльскꙋю ᲂу҆праздни́ша . тѣ́хъ
мл҃твами и҆ на́съ свᲂбᲂдѝ сп҃се ѿ неви́димаго врага̀ , и҆ спасѝ на́съ .
=сла́ва , и҆ ны́нѣ , крⷭ҇тᲂбоⷢ҇ . П=ред̾стᲂѧ́щи ᲂу҆ крⷭ҇та̀ твᲂегѡ̀ , ꙗ҆́же
без̾ сѣ́мене рᲂди́вшаѧ тѧ , нетерпѧ́щи зрѣ́ти непра́веднѣ стра́жꙋща , рыда́ше
с̾ пла́чемъ и҆ вᲂпїѧ́ше ти , ка́кѡ стра́ждеши и҆́же є҆стество́мъ
без̾стра́стенъ , сладча́йшїи сн҃е , пᲂю̀ твᲂю̀ кᲂне́чнꙋю бл҃гᲂсть .

=по г҃ , стихᲂло́гїи . сѣда́ленъ , гла́съ , в҃ . И҆́=же прᲂсвѣти́выи земна́ѧ
крⷭ҇то́мъ свᲂи́мъ , и҆ призва́въ на пᲂкаѧ́нїе грѣ́шныѧ , не ѿлꙋчѝ менѐ ста́да
твᲂегѡ̀ , па́стырю до́брыи , но взыщѝ менѐ заблꙋ́ждьшаго влⷣко , и҆ ст҃о́мꙋ
твᲂемꙋ̀ ста́дꙋ сᲂпричтѝ , є҆ди́не млⷭ҇тиве и҆ чл҃кᲂлю́бче . =сла́ва , и҆ нн҃ѣ ,
крⷭ҇тᲂбоⷢ҇ . Ч=естны́мъ крⷭ҇то́мъ сн҃а твᲂегѡ̀ сᲂхранѧ́еми влⷣчце , чⷭ҇таѧ
бцⷣе , всѧ́къ прило́гъ бᲂри́телѧ всѝ ᲂу҆до́бнѣ пᲂбѣжда́емъ . сегѡ̀ ра́ди
по́ дᲂлгꙋ тѧ̀ ᲂу҆блажа́емъ , ꙗ҆́кѡ бж҃їю мт҃рь , и҆ є҆ди́нꙋ ᲂу҆пᲂва́нїе
дш҃а́мъ на́шимъ .

К=ано́нъ , честно́мꙋ и҆ живᲂтвᲂрѧ́щемꙋ крⷭ҇тꙋ̀ . є҆мꙋ́же краегране́сїе ,
си́це . крⷭ҇тꙋ̀ вᲂдрꙋзи́вшꙋсѧ , падѐ бѣсо́вскаѧ пре́лесть . твᲂре́нїе
і҆ѡ́сифᲂво . гла́съ , в҃ . пѣ́снь , а҃ . і҆рмо́съ . Н=етре́ннꙋ неѡ҆бы́чнꙋ ,
немо́кренно мᲂрскꙋ́ю ше́ствᲂвавъ стезю̀ , и҆збра́нныи вᲂпїѧ́ше і҆и҃ль , гдⷭ҇ви
пᲂе́мъ , сла́внѡ бо прᲂсла́висѧ . =запѣ́в̾ : сла́ва гдⷭ҇и крⷭ҇тꙋ̀ твᲂемꙋ̀
честно́мꙋ . Р=аспѧ́тїе прїи́мъ , и҆ гвᲂздьмѝ пригвᲂзди́сѧ без̾че́стнѡ
сло́ве , всѧ̀ чл҃ки пᲂчти́ти хᲂтѧ̀ , и҆́же твᲂѧ̀ во́льнаѧ страда́нїѧ
сла́вѧщихъ . ~Прᲂстрѐ на крⷭ҇тѣ̀ дла́ни сп҃се , и҆́же прᲂстры́и нб҃о ꙗ҆́кѡ
ко́жꙋ . и҆́ми же ѡ҆бъѧ́тъ ꙗ҆зы́ки и҆ лю́ди , и҆́же твᲂѧ̀ во́льныѧ стрⷭ҇ти
сла́вѧщихъ . =запѣ́въ : ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . В=зе́мше
крⷭ҇тъ на ра́мо страстᲂте́рпцы , распе́ншемꙋсѧ пᲂслѣ́дᲂваша крѣ́пкѡ , те́плѣ
тᲂго̀ сᲂѡ҆бразꙋ́ющесѧ бжⷭ҇твенымъ стрⷭ҇те́мъ . =мⷱ҇ꙋ . В=ᲂспѣ́ша а҆́нг҃льскїѧ
си́лы , ви́дѣвше ва́ша страда́нїѧ . вᲂспла́кажесѧ бѣсо́въ мно́жество ,
пᲂбѣдᲂно́сцы мч҃нцы бг҃ᲂзри́тельнѣйшїи . =боⷢ҇ . С=ло́во чⷭ҇тна́гѡ прⷪ҇рка
и҆спо́лнисѧ . ѻ҆рꙋ́жїе бо срⷣце твᲂѐ про́йде влⷣчце , є҆гда̀ на крⷭ҇тѣ̀
пригвᲂжде́на ви́дѣ свᲂегѡ̀ сн҃а .

Д=рꙋгі́и кано́нъ , прест҃ѣ́й бцⷣѣ . і҆рмо́съ . Г=рѧди́те лю́дїє . =запѣ́в̾ :
прест҃а́ѧ гжⷭ҇е бцⷣе спасѝ на́съ . И҆́=же и҆сто́чникъ без̾стра́стїѧ
ро́ждьшаѧ , ᲂу҆ѧ́звленаго мѧ страстьмѝ ѻ҆трᲂкᲂви́це и҆сцѣлѝ , и҆ ѻ҆гнѧ̀
вѣ́чнагѡ и҆схи́ти мѧ , є҆ди́на бг҃ᲂра́дᲂваннаѧ . ~Тѣле́сныхъ недꙋ́гъ и҆зба́ви
мѧ , и҆ дш҃и мᲂе́й и҆сцѣлѝ без̾мѣ́стныѧ стрⷭ҇ти , и҆ ѻ҆гнѧ̀ вѣ́чнагѡ и҆схи́ти
мѧ , є҆ди́на бг҃ᲂбл҃гᲂда́тнаѧ . ~Пᲂд̾ твᲂю̀ ны́нѣ прибѣга́ю бл҃гᲂсть , дв҃о мт҃и
пречⷭ҇таѧ , и҆зба́ви раба̀ свᲂегѡ̀ дш҃е́вныхъ бᲂлѣ́зней , и҆ стрⷭ҇те́й
дш҃етлѣ́нныхъ , и҆ вѣ́чнагѡ ѻ҆гнѧ̀ . ~Ты̀ влⷣчце мᲂѐ те́плᲂе ѡ҆чисти́лище .
к̾ тебѣ̀ прири́щꙋ и҆ спаса́юсѧ , и҆ прїѡбрѣта́ю дш҃е́внᲂе спасе́нїе .
мо́жеши бо всѣ́хъ спастѝ , ꙗ҆́кѡ мт҃и сꙋ́щи бг҃а .

=пѣ́снь , г҃ . і҆рмо́съ . Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀
мᲂѧ̀ на врагѝ мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть
ст҃а ꙗ҆́кᲂже бг҃ъ на́шъ , и҆ нѣ́сть пра́ведна па́че тебѐ гдⷭ҇и . ~Гро́здъ
нетлѣ́нныи на́ древѣ ви́сѧщь , и҆ска́па бжⷭ҇твенꙋю сла́дᲂсть , срⷣца веселѧ́щꙋю
чл҃кѡмъ , ѕло́бѣ же пᲂгꙋблѧ́ющꙋю пїѧ́нство бл҃гᲂда́тїю , і҆с҃ъ и҆зба́витель
дш҃а́мъ на́шимъ . ~Вᲂз̾несе́сѧ на́ древо во́лею і҆с҃е , и҆ всѐ дїа́вᲂле
ѕлᲂдѣѧ́нїе све́рглъ є҆сѝ . па́дшїѧ же чл҃ки в̾ па́гꙋбꙋ ᲂу҆мо́мъ
раз̾враще́нᲂмъ , вᲂзне́слъ є҆сѝ мнᲂгᲂмлⷭ҇тиве . =мⷱ҇ꙋ . Ѻ҆=гне́мъ бжⷭ҇твеныѧ
любвѐ распа́льшесѧ , ѻ҆гнѧ̀ не ᲂу҆страши́шасѧ до́блїи , и҆ не ᲂу҆жасо́шасѧ
сме́рти , без̾сме́ртныѧ да́ры надѣ́ющесѧ вᲂспрїѧ́ти , и҆ ра́дᲂсть
без̾кᲂне́чнꙋю , и҆ свѣ́тъ незахᲂди́мыи . =мⷱ҇ꙋ . Ѿ= крᲂве́й свᲂи́хъ
страстᲂте́рпцы , пресвѣ́тлꙋю ѡ҆червени́ша багрѧни́цꙋ , и҆ то́ю ѡ҆дѣ́ѧвшесѧ ,
десно́ю же рꙋко́ю , ꙗ҆́кѡ ски́петръ нᲂсѧ́ще бжⷭ҇твеныи крⷭ҇тъ , с̾ гдⷭ҇емъ
всегда̀ црⷭ҇твꙋютъ . =боⷢ҇ . Ч=тꙋ́тъ тѧ чи́нᲂве беспло́тныхъ , всѣ́хъ бо влⷣкꙋ
плᲂтᲂно́сца рᲂдила̀ є҆сѝ , разрѣши́вшаго дре́вᲂмъ свѧ́заныѧ всѧ̀ ѻ҆трᲂкᲂви́це
бг҃ᲂневѣ́сто , и҆ вѣ́рныѧ привѧза́вшаго к̾ любвѝ свᲂе́й .

=и҆́нъ і҆рмо́съ , то́йже . Р=ᲂдила̀ є҆сѝ без̾нача́льнагѡ цр҃ѧ , и҆з̾ тебѐ
дв҃о мт҃и пло́ть прїе́мша , тᲂго̀ ᲂу҆́бѡ ꙗ҆́кѡ чл҃кᲂлю́бца мᲂлѝ , спастѝ
раба̀ твᲂегѡ̀ , ѿ всѧ́кїѧ ско́рби , и҆ бꙋ́дꙋщагѡ ѡ҆сꙋжде́нїѧ . ~Разᲂрѝ
недᲂꙋмѣ́нїе се́рдца мᲂегѡ̀ , ꙗ҆́звы и҆сцѣлѝ , и҆ гнᲂе́нїѧ ѿженѝ , бжⷭ҇твенᲂю
тѝ си́лᲂю , и҆ ᲂу҆миле́нїѧ стрꙋю̀ пᲂда́ждь ми , ꙗ҆́же и҆сто́чникъ ро́ждьши ,
прⷭ҇нѡ живо́тныи . ~Бᲂлѣ́вшꙋю дш҃ꙋ мᲂю̀ , бѣсо́вскими напа́стьми и҆
ᲂу҆ны́нїемъ , бг҃ᲂрᲂди́тельнице и҆сцѣлѝ , и҆ сле́зы пᲂкаѧ́нїѧ да́ждь срⷣцꙋ
мᲂемꙋ̀ , и҆ влⷣки мᲂегѡ̀ стра́хъ , всадѝ в̾не́мъ пречⷭ҇таѧ . ~Лѣ́нᲂстїю жи́знь
мᲂю̀ и҆́зживъ , и҆ страстьмѝ срⷣце мᲂѐ ѡ҆скверни́въ , прихᲂжꙋ̀ к̾ тебѣ̀ влⷣчце
ᲂу҆миле́нїемъ дш҃и , и҆ мᲂлю́сѧ ᲂу҆ще́дри и҆ спаси́ мѧ , пᲂкаѧ́нїѧ мѧ ѻ҆́бразы
ᲂу҆твержа́ющи .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . ~Пᲂвѣ́шенъ бы́лъ є҆сѝ на́ древѣ , пᲂвѣ́шеи зе́млю
на вᲂда́хъ всеси́льне . и҆ кᲂпїе́мъ в̾ ре́бра прᲂбᲂда́емъ , кро́вь же с̾ вᲂдо́ю
и҆ска́палъ є҆сѝ , на и҆збавле́нїе всѣ́мъ . ~Прᲂбᲂде́нᲂмъ ти ре́брᲂмъ и҆сцѣлѣ̀
бᲂлѣ́знь мᲂѧ̀ . рꙋко́ю бїе́нꙋ ти , свᲂбᲂдꙋ̀ ᲂу҆лꙋчи́хъ . же́лчи же
вкꙋше́нїемъ , сластна́гѡ и҆зба́вихᲂмсѧ бра́шна . =мⷱ҇ꙋ . С=трꙋпмѝ ѡ҆стрꙋ́пльше
змі́ѧ льсти́вагѡ , и҆сцѣлѧ́ете стрꙋ́пы срⷣцъ на́шихъ всегда̀ , бл҃гᲂда́ть
и҆стᲂча́юще и҆сто́чникъ спасе́нїѧ бжⷭ҇твенїи мч҃нцы . =мⷱ҇ꙋ . В=сетѣле́снꙋю
ꙗ҆́звꙋ врагꙋ̀ нанеслѝ є҆стѐ всечⷭ҇тні́и , ꙗ҆́звами ѡ҆крᲂвавлѧ́еми ,
на крⷭ҇тѣ́ же прᲂтѧза́еми , и҆ ѡ҆дира́еми , бг҃ᲂзра́чнїи страстᲂте́рпцы .
=боⷢ҇ . В=ᲂплᲂти́сѧ и҆з̾ пречⷭ҇тыхъ крᲂве́й твᲂи́хъ вы́шнїи , є҆го́же ви́дѧщи
на́ древѣ пречⷭ҇таѧ , без̾ пра́вды вᲂздвиза́ема , стᲂнѧ́ше слезѧ́щи , и҆ тᲂго̀
бл҃гᲂꙋтро́бїе велича́ше .

=и҆́нъ , і҆рмо́съ . П=ᲂю́ тѧ слꙋ́хᲂмъ бо . ~Пᲂю́ тѧ всепѣ́таѧ , препѣ́таго
бг҃а сло́во па́че є҆стества̀ ро́ждьшꙋю , и҆ мᲂлю́сѧ смире́нныѧ дш҃и мᲂеѧ̀
бᲂлѣ́зни и҆сцѣлѝ , и҆ ѿ лю́тагѡ мѧ и҆зба́ви ѡ҆сꙋжде́нїѧ . ~Ѡ҆бы́чнѡ на ны̀
бᲂга́тыѧ твᲂѧ̀ ми́лᲂсти дв҃о ѡ҆рᲂша́й , недꙋ́ги ᲂу҆ставлѧ́ющи , стра́сти
разрꙋша́ющи разли́чныѧ дш҃и . тѣ́мже разрѣшѝ срⷣца мᲂегѡ̀ плѣни́цы грѣхо́вныѧ ,
и҆ бᲂлѣ́зней мно́гихъ . ~Ѡ҆скверни́хъ дш҃ꙋ мᲂю̀ страстьмѝ , чистѣ́йшеє ты̀
бы́вши пречⷭ҇тᲂмꙋ жили́ще , ѡ҆чи́сти бг҃ᲂрᲂди́тельнице , к̾ свѣ́тꙋ пᲂкаѧ́нїѧ
наставлѧ́ющи мѧ , и҆ ѻ҆гнѧ̀ бꙋ́дꙋщагѡ и҆зима́ющи . ~Оу҆́мъ мо́й пречⷭ҇таѧ
влⷣчце прᲂсвѣтѝ мᲂлю́сѧ тебѣ̀ . во́лны ᲂу҆ти́ши страстна́гѡ срⷣца мᲂегѡ̀ ,
плᲂтьска́ѧ хᲂтѣ́нїѧ пᲂтреблѧ́ющи , и҆ к̾ приста́нищꙋ бжⷭ҇твенᲂмꙋ привᲂдѧ́щи .

=пѣ́снь , є҃ . і҆рмо́съ . О=у҆́гль и҆са́їи прᲂѧвле́исѧ , сл҃нце
и҆з̾ дв҃ческїѧ ᲂу҆тро́бы вᲂз̾сїѧ̀ , во тмѣ̀ заблꙋ́ждьшимъ , бг҃ᲂразꙋ́мїѧ
прᲂсвѣще́нїе пᲂдава́ѧ . ~За млрⷭ҇дїе прїѡбщи́всѧ крⷭ҇тꙋ̀ влⷣко ,
и҆з̾ глꙋбины́ мѧ ѕлы́хъ и҆сто́рглъ є҆сѝ , и҆ пᲂчтѐ сᲂсѣдѣ́нїемъ ѻ҆́ч҃имъ ,
ѡ҆безче́ствᲂванныи во́лею . ~Те́рнїемъ вѣнча́всѧ , и҆́же вѣнчава́ѧи цвѣты̀ всю̀
зе́млю , страсте́й мᲂи́хъ те́рнїе и҆́з̾ кᲂрене сѣче́ши сло́ве , и҆ насажда́еши
во мнѣ̀ тво́й ра́зꙋмъ . =мⷱ҇ꙋ . К=рѣ́пᲂстїю немᲂже́нїѧ ва́шегѡ , ст҃і́и
мч҃нцы во́лею ѡ҆бло́жшесѧ , и҆ ᲂу҆крѣ́пльшесѧ бѣсо́мъ крѣ́пᲂсть ѿ ню́дъ
пᲂгꙋби́сте . =мⷱ҇ꙋ . В=ельмѝ пᲂдви́гшесѧ ст҃і́и на землѝ , на́ нб҃сѣхъ ве́лїю
сла́вꙋ ѡ҆брѣто́сте , и҆ вели́кихъ бѣ́дъ и҆збавлѧ́ете на́съ , и҆́же ва́съ
чтꙋ́щихъ . =боⷢ҇ . И҆́=же на плещꙋ̀ херꙋви́мскꙋ , на́ нб҃сѣхъ бг҃ᲂлѣ́пнѡ
нᲂси́мыи , ꙗ҆́кѡ вᲂи́стинꙋ пречⷭ҇таѧ на рꙋкꙋ̀ твᲂе́ю сѣ́дыи ра́спѧтъ бы́сть ,
всѣ́хъ и҆з̾ тлѝ и҆зба́ви .

=и҆́нъ , і҆рмо́съ . П=рᲂсвѣще́нїе во тмѣ̀ . ~Навѣ́ты и҆ лᲂвле́ньми
льсти́вагѡ , ᲂу҆мерщве́наго ѡ҆живи́ мѧ всенепᲂро́чнаѧ влⷣчце бцⷣе , ꙗ҆́же
ро́ждьши жи́знь всѣ́хъ сᲂста́внꙋю , да тѧ̀ пᲂю̀ бл҃гᲂче́стнѡ всепѣ́тꙋю . ~И҆́же
а҆́гньца и҆ па́стырѧ , ꙗ҆́вльшисѧ дв҃о мт҃и , ᲂу҆паси́ мѧ нра́вᲂмъ
заблꙋжде́ннаго , и҆ десны́мъ мѧ̀ сᲂчета́тисѧ ѻ҆вца́мъ , в̾ де́нь сꙋ́дныи
спᲂдо́би , ꙗ҆́кѡ да твᲂю̀ бл҃гᲂда́ть пᲂю̀ спасе́нꙋю . =Ѿ= страсте́й
ѡ҆мраче́нїѧ , ѿ сᲂбла́знъ прибыва́ющихъ напа́стьми чꙋжа́гѡ , бꙋ́дꙋщихъ же мꙋ́къ
вѣ́чныхъ сᲂгрѣша́ющимъ , и҆зба́ви мѧ ѻ҆трᲂкᲂви́це , твᲂи́ми мᲂльба́ми мᲂлю́сѧ .
~Невѣ́сто бж҃їѧ , в̾ ню́ же всели́сѧ є҆ди́но бжⷭ҇твенᲂе сло́во , всю̀
прᲂсвѣща́ющи вселе́ннꙋю . вᲂз̾сїѧ́й ми зарю̀ и҆́стиннагѡ пᲂкаѧ́нїѧ , ѡ҆зарѝ
мнѣ̀ спасе́ныѧ лꙋчѝ , разᲂрѧ́ющи стрⷭ҇те́й мᲂи́хъ тмꙋ̀ твᲂи́ми мᲂльба́ми ,
мᲂлю́сѧ .

=пѣ́снь , ѕ҃ . і҆рмо́съ .= ~Гла́съ глаго́лъ мᲂле́бныхъ , ѿ бᲂлѣ́зненныѧ влⷣко
дш҃и пᲂслꙋ́шавъ , ѿ лю́тъ мѧ и҆зба́ви . є҆ди́нъ бо є҆сѝ на́шемꙋ спасе́нїю
вино́венъ . ~Плещѝ в̾да́въ на ра́ны , и҆ лани́тѣ свᲂѝ на ᲂу҆даре́нїе ,
лице́ же сп҃се на ѡ҆плева́нїе , спа́слъ мѧ є҆сѝ и҆́же мно́го тебѣ̀
сᲂгрѣши́вшаго , в̾ ра́зꙋмѣ и҆ невѣ́дѣнїи . ~Ꙗ҆́кᲂже а҆́гнецъ закла́тисѧ веде́нъ
бы́сть хрⷭ҇тѐ бж҃е , во́лка мы́сленагѡ , ꙗ҆дᲂви́тымъ ᲂу҆грызе́нїемъ
ᲂу҆ме́ршихъ , вᲂз̾вᲂдѧ̀ к̾ живᲂтꙋ̀ . сла́ва распѧ́тїю ти . =мⷱ҇ꙋ . З=ако́ны
сᲂблюда́юще мч҃нцы влⷣчнїѧ , без̾зако́ненъ сᲂвѣ́тъ закᲂнᲂпрестꙋ́пныхъ , ѿ ню́дъ
ᲂу҆клᲂни́ша . и҆ ᲂу҆ме́рше , жи́знь бꙋ́дꙋщꙋю прїѧ́ша . =мⷱ҇ꙋ . Ѡ҆=пᲂлчи́вшесѧ
ст҃і́и ра́дꙋющесѧ , к̾ сᲂпрᲂти́внымъ нача́лᲂмъ , и҆ бжⷭ҇твеными ѻ҆рꙋ́жїи си́хъ
пᲂбѣди́сте , и҆ вѣнцы̀ пᲂбѣ́дныѧ прїѧ́сте ѿ́ бг҃а . =боⷢ҇ . Д=а ѡ҆бᲂжи́тъ
чл҃ка , и҆з̾ тебѐ дв҃о ража́етсѧ бг҃ъ , и҆ распина́етсѧ , и҆ сме́рть
вкꙋша́етъ , ᲂу҆бива́ѧ крⷭ҇то́мъ , и҆́же менѐ дре́вле ᲂу҆би́вшаго .

=и҆́нъ , і҆рмо́съ . В=ъ бе́зднѣ грѣхо́внѣй . ~Ны́нѣ к̾ тебѣ̀ прибѣга́ю
препѣ́таѧ , спаси́ мѧ мл҃твами си и҆ сᲂблюдѝ . є҆ли́ка бо хо́щеши и҆ мо́жеши ,
ꙗ҆́кѡ мт҃и и҆́же всѧ̀ ᲂу҆крѣплѧ́ющаго . ~Ѡ҆бꙋрева́ема бꙋ́рею печа́лей , и҆
пᲂтᲂплѧ́ема настᲂѧ́ньми тревᲂлне́нїѧ , спасѝ бцⷣе дв҃о раба̀ твᲂегѡ̀ .
~Млрⷭ҇дїѧ твᲂегѡ̀ спᲂдо́би мѧ , и҆́же не млрⷭ҇дїемъ и҆ ѕло́бᲂю ѡ҆держи́маго ,
и҆ тᲂмле́нїи пред̾лежа́щихъ , и҆ ѻ҆гнѧ̀ вѣ́чнагѡ и҆схити́ мѧ . ~Грѣхѝ ми́рꙋ
взе́млющагѡ , пречⷭ҇тагѡ а҆́гньца заче́ньши , рᲂдила̀ є҆сѝ всенепᲂро́чнаѧ ,
грѣхо́мъ прᲂще́нїе дарᲂва́ти ми , мᲂлѧ́щисѧ є҆мꙋ̀ непреста́й .

=пѣ́снь , з҃ . і҆рмо́съ .= ~Бг҃ᲂпрᲂти́вно велѣ́нїе без̾зако́ннꙋюща
мꙋчи́телѧ , высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ
бг҃ᲂчести́вымъ дѣ́темъ , хла́дъ дх҃о́вныи , сы́и бл҃гᲂслᲂве́нъ и҆
препрᲂсла́вленъ . ~Па́дша мѧ престꙋпле́нїемъ вᲂздви́глъ є҆сѝ , на крⷭ҇тъ
вᲂз̾дви́женъ , и҆́же всѣ́хъ вᲂскрⷭ҇нїе , и҆ сᲂвᲂз̾дви́женїе сло́ве . и҆
низ̾ве́рглъ є҆сѝ с̾ве́ргшаго бᲂри́телѧ , всегѡ̀ без̾дѣ́льна ме́ртва пᲂказа́лъ
є҆сѝ . сла́ва держа́вѣ твᲂе́й . ~Гвᲂздьмѝ пригвᲂзди́лъ є҆сѝ хрⷭ҇тѐ грѣхѝ
пра́ѻц҃а , тро́стїю же бїе́мь , написа́лъ є҆сѝ свᲂбо́дꙋ всѣ́мъ чл҃кѡмъ .
сла́ва страда́нїю твᲂемꙋ̀ , и҆́мже и҆зба́вихᲂмсѧ тмы̀ страсте́й . =мⷱ҇ꙋ .
С=ѣко́ми бы́ша по тѣлесе́мъ , сквернᲂꙋбі́йствеными рꙋка́ми , дᲂбрᲂпᲂбѣ́днїи
хрⷭ҇то́ви великᲂмч҃нцы , и҆ пребыва́хꙋ дх҃ᲂмъ ѿ́ бг҃а неразлꙋчи́ми , сѣкꙋ́ще
мꙋ́жества мече́мъ и҆ закала́юще , льсти́ваго врага̀ . =мⷱ҇ꙋ . К=рѣ́пᲂсть
непᲂбᲂри́мꙋю распе́ншагᲂсѧ хрⷭ҇та̀ и҆мѣ́ѧ , во́инство непᲂбѣди́мᲂе , и҆
гꙋби́тельнᲂе во́инство в̾ кᲂне́цъ пᲂгꙋбѝ . пᲂстрада́въ же , вѣне́цъ пᲂбѣ́ды
прїѧ́тъ жи́знь бл҃же́ннꙋю и҆ неги́блемꙋю . =боⷢ҇ . П=ᲂла́та ѡ҆дш҃евле́наѧ
цр҃ю , и҆ прⷭ҇то́лъ ѻ҆гнеѡбра́зенъ пᲂказа́сѧ . на не́мже сѣдѧ̀ , вᲂз̾дви́же
ѿ пе́рвагѡ паде́нїѧ всѧ̀ чл҃ки , и҆ со сѣдѣ́нїемъ ѻ҆те́ческимъ пᲂчтѐ .

=и҆́нъ і҆рмо́съ , то́йже . Ж=иво́тъ сᲂста́вныи на́мъ ро́ждьши , сме́рть ꙗ҆́вѣ
пᲂгꙋ́бльши , стра́сти ᲂу҆мертвѝ срⷣца мᲂегѡ̀ , и҆ и҆сто́чникъ сле́зъ
пᲂда́ждь ми чⷭ҇таѧ , ꙗ҆́кѡ да прᲂславлѧ́ю тѧ . ~Наде́жа непᲂсты́днаѧ ,
ᲂу҆пᲂва́нїе и҆звѣ́стнᲂе , и҆ стѣна̀ неѡ҆бᲂри́маѧ , и҆ пᲂкро́въ и҆ пᲂмо́щница ,
бꙋ́ди мнѣ̀ всенепᲂро́чнаѧ ᲂу҆пᲂва́ющемꙋ на тѧ̀ , и҆ к̾ свѣ́тꙋ наста́ви чⷭ҇таѧ
пᲂкаѧ́нїѧ и҆ ᲂу҆миле́нїѧ . ~И҆зба́витисѧ рабꙋ̀ твᲂемꙋ̀ , всѧ́кїѧ ѕло́бы
бѣсо́вскїѧ и҆ печа́ли , и҆ ѡ҆сꙋже́нїѧ и҆ вѣ́чнагѡ ѻ҆гнѧ̀ , сн҃а свᲂегѡ̀
ᲂу҆мᲂлѝ , ꙗ҆́кѡ да вѣ́рᲂю прⷭ҇нѡ сла́влю тѧ . ~Пречи́сто зача́тїе , и҆
нетлѣ́нно ржⷭ҇тво̀ , ты̀ є҆ди́на пᲂказа́ла є҆сѝ , дв҃ᲂю пребы́вши , хрⷭ҇та́ бо
заче́нши чи́стаѧ и҆́же надᲂвсѣ́ми бг҃а , челᲂвѣ́ка бы́вша вѣ́рнымъ во спасе́нїе
и҆ и҆збавле́нїе .

=пѣ́снь , и҃ . і҆рмо́съ . Ѡ҆ =пᲂдо́бїи зла́тѣ , небрего́ша пресла́внїи
ѻ҆́трᲂцы , неи҆змѣ́нныи живы́и бж҃їи ѻ҆́бразъ ви́дѣвше , средѝ пла́мени
пᲂѧ́хꙋ , ѡ҆сꙋ́щественнаѧ по́й гдⷭ҇а всѧ̀ тва́рь , и҆ превᲂзнᲂша́й є҆гѡ̀
во́ вѣки . ~Лю́дїє непᲂкᲂри́вїи , бе́з̾страха без̾зако́ннаѧ всѧ̀ твᲂрѧ́ще ,
пᲂсредѝ без̾зако́ннᲂю тѧ ще́дре ѡ҆правда́юща без̾зако́нныѧ , на́ древѣ
вᲂз̾дви́гше распѧ́ша . тебе́ же всѧ̀ тва́рь сла́витъ ꙗ҆́кѡ гдⷭ҇а и҆ влⷣкꙋ ,
вᲂспѣва́юще твᲂѐ дᲂлгᲂтерпѣ́нїе . ~Ѻ҆крᲂвави́лъ є҆сѝ хрⷭ҇тѐ пе́рсты свᲂѧ̀
на́ древѣ пригвᲂжда́емъ , и҆́же принᲂси́мꙋю бѣсо́мъ кро́вь дре́вле , на па́гꙋбꙋ
принᲂсѧ́щимъ ю҆̀ , преста́вилъ є҆сѝ . тѣ́мже тѧ сла́витъ всѧ̀ тва́рь , бж҃е
всѣ́хъ , вᲂспѣва́ющи твᲂѐ чл҃кᲂлю́бїе . =мⷱ҇ꙋ . В=о́дъ живо́тныхъ сꙋ́ще
и҆спо́лнь мч҃нцы , пᲂто́ки ле́стныѧ и҆зсꙋши́ша , бжⷭ҇твеными стрꙋѧ́ми крᲂве́й ,
вѣ́рᲂю не ᲂу҆кло́ннᲂю зᲂвꙋ́ще , ѡ҆сꙋ́ществившаѧсѧ по́й гдⷭ҇а всѧ̀ тва́рь , и҆
превᲂзнᲂша́й є҆гѡ̀ во́ вѣки . =мⷱ҇ꙋ . Н=еи҆сче́тнᲂе мно́жество крᲂве́й ва́шихъ
ст҃і́и , нече́стїѧ ѻ҆́гнь пᲂгасѝ , и҆ є҆́ллинскꙋю мнᲂгᲂбо́жнꙋю разрꙋшѝ
пре́лесть , всѣ́хъ же вѣ́рныхъ прᲂсвѣтѝ , по́й гдⷭ҇а всѧ̀ тва́рь , и҆
превᲂзнᲂша́й є҆гѡ̀ во́ вѣки . =боⷢ҇ . Н=епᲂро́чнаѧ а҆́гница , прⷪ҇ро́кᲂмъ же и҆
мч҃нкᲂмъ ᲂу҆краше́нїе , ꙗ҆́кᲂже а҆́гньца тѧ вᲂз̾дви́жена на́ древо ᲂу҆зрѣ́вши ,
без̾нача́льнᲂе сло́во , пла́каше го́рькѡ и҆ гл҃аше , ѡ҆сꙋ́ществившаѧсѧ по́й
гдⷭ҇а всѧ̀ тва́рь , и҆ превᲂзнᲂша́й є҆гѡ̀ во́ вѣки .

=и҆́нъ , і҆рмо́съ . В=ъ пе́щь ѻ҆́гненнꙋю . ~Прибѣ́жище хрⷭ҇тїа́нѡмъ и҆
пᲂмо́щнице , и҆́же в̾ лю́тыхъ ѡ҆держи́ма мѧ , пречⷭ҇таѧ дв҃о непре́зри , бѣда́ми
ѡ҆бхᲂди́маго всегда̀ , и҆ мно́гими ᲂу҆стремле́нїи лꙋка́выхъ бѣсо́въ .
~Незабꙋ́ди гла́са мл҃твеникъ твᲂи́хъ , пред̾ста́тельнице стра́шнаѧ , но
ѿ всѧ́кїѧ бᲂлѣ́зни , и҆ ѿ всѧ́кагѡ преще́нїѧ мᲂльба́ми твᲂи́ми и҆схи́ти ,
преклᲂнѧ́етъ бо бг҃а , твᲂѧ̀ мт҃рьнѧѧ мл҃тва . ~Оу҆тᲂлѝ стрⷭ҇те́й мᲂи́хъ
лю́тꙋю ны́нѣ бꙋ́рю , чⷭ҇таѧ бл҃гᲂслᲂве́наѧ , и҆ пᲂбѣдѝ ѻ҆трᲂкᲂви́це , и҆́же
неща́днѡ на мᲂю̀ нищетꙋ̀ напа́дающихъ , всѧ̀ врагѝ беспло́тныѧ , ꙗ҆́кѡ
да вѣ́рᲂю пᲂю́ тѧ . =Ѿ= пе́щи и҆скꙋше́нїи , ѿ пла́мене грѣхо́въ , и҆ ѻ҆гнѧ̀
страсте́й и҆ гее́нны , и҆ бѣсо́вскагѡ наше́ствїѧ в̾ ча́съ скᲂнча́нїѧ и҆схи́ти
мѧ . є҆ди́на бг҃ᲂрᲂди́тельнице , пред̾ста́тельнице вѣ́рнымъ . =та́же , пѣ́снь
бцⷣѣ . в=ели́читъ дш҃а мᲂѧ̀ .= и҆ =пᲂкло́ны .

=пѣ́снь , ѳ҃ . і҆рмо́съ . Н=едᲂꙋмѣ́етъ всѧ́къ ꙗ҆зы́къ хвали́ти тѧ дᲂсто́йнѡ ,
низꙋмѣ́етъ же ᲂу҆́мъ преми́рныи пѣ́ти тѧ бцⷣе . всѧ́ бо бл҃га́ѧ сꙋ́щи вѣ́рꙋ
прїимѝ , и҆́бо любо́вь вѣ́си бж҃їю на́шꙋ . ты́ бо хрⷭ҇тїа́нѡмъ є҆сѝ
застꙋ́пнице тѧ велича́емъ . ~Да вᲂѡбрази́тъ дре́вле і҆саа́къ твᲂю̀ стра́сть ,
свѧзꙋ́етсѧ сло́ве . раз̾рѣша́етъ же свѧ́занᲂе ѻ҆вча̀ в̾ то́й же ѻ҆́бразъ ,
в̾ садꙋ̀ саве́кᲂвѣ ѡ҆ставле́нїе , и҆ ѿпꙋсти́сѧ нево́льнаѧ тᲂгда̀ же́ртва
вᲂи́стинꙋ . тебѣ́ бо во́лею пᲂже́ршꙋсѧ , ѿ ѕѡ́лъ раз̾рѣши́хᲂмсѧ . ~Красе́нъ
дᲂбро́тᲂю па́че сынѡ́въ чл҃ческихъ , хрⷭ҇тѐ сы́и , дᲂбро́тꙋ не и҆мы́и , нижѐ
видѣ́нїѧ в̾ стра́сти , на́ древѣ крⷭ҇тнѣмъ пᲂвѣ́шенъ , ᲂу҆краша́ѧ нелѣ́пᲂтꙋ
всегѡ̀ ро́да чл҃ча . сла́ва бл҃гᲂꙋтро́бїю ти є҆ди́не млрⷭ҇де гдⷭ҇и . =мⷱ҇ꙋ .
С=їѡ́на вы́шнѧгѡ ꙗ҆ви́стесѧ жи́телїе бжⷭ҇твенїи , и҆ а҆́нг҃лѡмъ
равнᲂче́стнїи мч҃нцы , ꙗ҆́кѡ сꙋ́ще сᲂгра́ждане , и҆ цр҃квь ст҃ы́хъ
первᲂро́дныхъ , свѣ́тлѡ прᲂсвѣща́ете , сїѧ́юще свѣ́тᲂмъ бжⷭ҇твенымъ , и҆
мꙋче́нїѧ вѣнцы̀ ᲂу҆краша́еми . =мⷱ҇ꙋ . В=ᲂзлю́бленїи дрꙋ́зи , и҆́же ва́съ
пресла́внѡ вᲂз̾лю́бльшаго , и҆зба́вите мѧ дрꙋ́жбы льсти́выѧ ꙗ҆́же к̾ пло́ти ,
ст҃і́и гдⷭ҇ни мч҃нцы . ѡ҆сщ҃е́нїе же и҆ прᲂсвѣще́нїе и҆ раз̾рѣше́нїе
прегрѣше́нїемъ лю́тымъ , всѣ́мъ и҆́же сᲂверша́ющимъ па́мѧть ва́шꙋ и҆спрᲂси́те .
=боⷢ҇ . С=вѣти́лъ дᲂбро́та , тече́нїѧ ѡ҆бы́чнагѡ ᲂу҆стꙋпѝ , є҆гда́ тѧ ви́дѣ
сл҃нца пра́вды вᲂз̾несе́на на крⷭ҇тъ хᲂтѣ́нїемъ . дв҃аѧ же со ᲂу҆ченико́мъ
дв҃ственымъ , вᲂсклица́ше с̾ пла́чемъ , ᲂу҆вы̀ мнѣ̀ вᲂпїю́щи , что̀ сїѐ
стра́ннᲂе зрѣ́нїе .

=и҆́нъ , і҆рмо́съ . Б=ез̾нача́льна рᲂди́телѧ . ~Чл҃кᲂлю́бца гдⷭ҇а є҆ди́нᲂгѡ
мнᲂгᲂмлⷭ҇тива , па́че ᲂу҆ма́ же и҆ сло́ва пᲂрᲂдила̀ є҆сѝ . тᲂго̀ мᲂлѝ дв҃о ,
в̾ ча́съ стра́шныи сꙋда̀ , и҆зба́вити раба̀ твᲂегѡ̀ ѻ҆гнѧ̀ вѣ́чнагѡ . ~На́мъ
и҆́же пᲂю́щимъ тѧ , и҆ вѣ́рᲂю сла́вѧщимъ , и҆ бжⷭ҇твенᲂмꙋ твᲂемꙋ̀ пᲂкро́вꙋ
прⷭ҇нѡ притека́ющимъ , пᲂда́ждь с̾ нб҃сѐ разрѣше́нїе лю́тымъ , и҆ мꙋ́чащихъ
страсте́й бг҃ᲂневѣ́сто , и҆ мꙋ́ки и҆ сꙋда̀ и҆зба́ви . ~Красе́нъ в̾ видѣ́нїи ,
во вкꙋше́нїи же гᲂрча́йшїи , и҆́же менѐ ᲂу҆мᲂри́выи грѣха̀ пло́дъ , є҆го́же
напита́хсѧ в̾ сы́тᲂсть стра́шнагѡ ча́ю сꙋда̀ , ѿ него́же мѧ и҆схи́ти прест҃а́ѧ
дв҃о мт҃и . ~Оу҆блажѝ пречⷭ҇таѧ , смире́нᲂе срⷣце мᲂѐ , ѡ҆ѕло́бленᲂе
сластны́ми затво́ры , ꙗ҆́кѡ бл҃го́мꙋ рᲂди́тельница , и҆ блага̀ сꙋ́щи всѧ̀ , и҆
к̾ пᲂкаѧ́нїю мѧ бл҃ги́хъ двере́й в̾ведѝ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ =ѱалмы̀ ѡ҆бы́чны .

=на стихо́внѣ , стихѣ́ры , крⷭ҇тны . гла́съ , в҃ . К=рⷭ҇та̀ твᲂегѡ̀ дре́во
хрⷭ҇тѐ бж҃е , дре́во живо́тнᲂе пᲂказа́лъ є҆сѝ на́мъ вѣ́рꙋющимъ в̾ тѧ̀ , и҆
си́мъ ᲂу҆праздни́въ , держа́вꙋ и҆мꙋ́щагѡ сме́рти , ѡ҆живи́лъ є҆сѝ на́съ
ᲂу҆мерщве́ныѧ грѣхо́мъ . тѣ́мже вᲂпїе́мъ ти , бл҃гᲂда́телю всѣ́хъ гдⷭ҇и сла́ва
тебѣ̀ .

=сти́хъ : и҆спо́лнихᲂмсѧ за ᲂу҆́тра . В=о́лею ѡ҆бнища́въ , ѡ҆бнища́нїѧ ра́ди
а҆да́мᲂва хрⷭ҇тѐ бж҃е , прише́лъ є҆сѝ на́ землю ѿ дв҃ы вᲂпло́щьсѧ , и҆
распѧ́тїе прїѧ́тъ , да на́съ свᲂбᲂди́ши ѿ рабо́ты вра́жїѧ , гдⷭ҇и сла́ва
тебѣ̀ .

=сти́хъ : и҆ бꙋ́ди свѣ́тлᲂсть гдⷭ҇а . мⷱ҇ꙋ . П=о хрⷭ҇тѐ пᲂстрада́вше да́же
до сме́рти . ѽ стрⷭ҇тᲂте́рпцы мч҃нцы , дꙋ́ши ᲂу҆́бѡ и҆́мате на́ нб҃сѣхъ в̾ рꙋцѣ̀
бж҃їи , и҆ по́ мирꙋ всемꙋ̀ пᲂчита́емы сꙋ́ть ва́ши мо́щи , сщ҃е́нники и҆ цр҃їе
пᲂклᲂнѧ́ютсѧ , и҆ лю́дїє всѝ ра́дꙋющесѧ ѡ҆бы́чно вᲂпїе́мъ , со́нъ че́стенъ
пред̾ гдⷭ҇емъ , сме́рть прпⷣбныхъ є҆гѡ̀ .

=сла́ва , и҆ нн҃ѣ , крⷭ҇тᲂбоⷢ҇ . поⷣ . є҆=гда̀ ѿ́ древа . ~Є҆гда̀ нескве́рнаѧ
а҆́гница , ви́дѣ свᲂегѡ̀ а҆́гньца , на закᲂле́нїе ꙗ҆́кѡ чл҃ка во́лею влеко́ма ,
рыда́ющи гл҃аше , без̾ча́дствᲂвати мѧ̀ ны́нѣ тщи́шисѧ хрⷭ҇тѐ ро́ждьшꙋю тѧ̀ .
что̀ сѐ сᲂтвᲂри́лъ є҆сѝ и҆зба́вителю всѣ́хъ ; ѻ҆ба́че вᲂспѣва́ю и҆ сла́влю ,
твᲂю̀ кра́йнюю бл҃гᲂсть , и҆́же па́че ᲂу҆ма̀ и҆ сло́ва , чл҃кᲂлю́бче .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́ гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ пѧто́къ , бл҃же́нны . гла́съ , в҃ .=

~Гла́съ ти прино́симъ разбо́йничь , и҆ мо́лимсѧ , пᲂмѧнѝ на́съ гдⷭ҇и
во црⷭ҇твїи свᲂе́мъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
И҆=скᲂрени́лъ є҆сѝ влⷣко , ѕло́бныи те́рнъ , вѣне́цъ те́рнᲂвъ во́лею нᲂси́въ
дᲂлгᲂтерпѣли́ве .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Р=аспѧ́тсѧ без̾грѣ́шне
на ло́бнѣмъ , сᲂкрꙋши́лъ є҆сѝ главꙋ̀ лꙋка́вагѡ , и҆ всѧ̀ челᲂвѣ́ки спа́слъ
є҆сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
С=ᲂкрꙋша́еми мч҃нцы , врагꙋ̀ сᲂкрꙋши́ли є҆стѐ всю̀ си́лꙋ , и҆ пᲂбѣ́дныѧ вѣнцы̀
прїѧ́сте .

=сла́ва . Ѡ҆=крᲂпле́нїемъ бжⷭ҇твеныѧ кро́ве , вѣ́рнїи прᲂсвѣща́еми . є҆ди́но
в̾ трѝ лица̀ бжⷭ҇тво̀ чте́мъ .

=и҆ ны́нѣ .= ~Ꙗ҆́кѡ а҆́гньца пᲂвѣ́шена на́ древѣ всенепᲂро́чнаѧ ви́дѧщи
хрⷭ҇та̀ , рыда́ющи тᲂго̀ велича́ше .



