В=ъ пᲂнедѣ́льникъ , ве́черъ . на гдⷭ҇и вᲂзва́хъ , стⷯры . гла́съ , г҃ .
=з=апѣ́въ : ꙗ҆́кѡ ѿ тебѐ ѡ҆чище́нїе є҆́сть . Ю҆́=же во мнѣ̀ мнᲂгᲂѡбра́зныи
ѕмі́й , ᲂу҆ви́дѣвъ лѣ́нᲂсть къ пᲂле́знымъ дѣ́лѡмъ , и҆ манᲂве́нїемъ ко ѕлы́мъ
и҆ го́ршимъ , преѡ҆бразꙋ́етсѧ пᲂказꙋ́ѧ грѣха̀ сла́дᲂсть , свᲂе́ же го́рькᲂе
дѣ́ланїе и҆ сᲂпрᲂти́внᲂе бжⷭ҇твенымъ запᲂвѣде́мъ . тѣ́мже и҆ пᲂрева́етъ мѧ
нра́вᲂмъ а҆́ки до́браѧ , ѕла́ѧ прїима́ти лꙋка́вымъ хрⷭ҇тѐ .

=ᲂу҆пᲂва̀ дꙋша̀ мᲂѧ̀ на́ гдⷭ҇а . В=сѧ́къ пꙋ́ть без̾зако́нїѧ и҆ грѣхо́вныи
ше́ствᲂвавъ ᲂу҆се́рднѡ , ѡ҆ста́вивъ пра́выи до кᲂнца̀ , ны́нѣ ко врато́мъ
сме́ртнымъ приближи́хсѧ , ᲂу҆тѣснѧ́емъ зᲂвꙋ̀ живᲂта̀ на́шегѡ пꙋтѝ , і҆с҃е мо́й
пребл҃гі́и , к̾ ширᲂтѣ̀ пᲂкаѧ́нїѧ и҆́стиннагѡ ѡ҆брати́въ спасѝ , и҆ да́ждь ми
и҆справле́нїе , пре́же сме́рти , и҆ прᲂще́нїю бжⷭ҇твенᲂмꙋ спᲂдо́би мѧ .

=да ᲂу҆пᲂва́етъ і҆и҃ль на́ гдⷭ҇а . О=у҆мертви́хсѧ грѣхѝ разли́чными , и҆
прегрѣше́нїи мно́жествы , и҆ без̾мѣ́стїемъ вели́кимъ , лежꙋ̀ ме́ртвъ
без̾по́мᲂщенъ вᲂи́стинꙋ . є҆ди́на же живе́тъ наде́жа мᲂѧ̀ , ꙗ҆́же к̾ твᲂемꙋ̀
бл҃гᲂꙋтро́бїю , ме́ртвымъ дыха́нїе в̾кꙋ́пѣ и҆ живо́тъ пᲂдава́ѧи хрⷭ҇тѐ , и҆
ᲂу҆мерщвѧ́и стрⷭ҇ти на́съ ᲂу҆мертви́вшїѧ . тѣ́мже пред̾вари́въ , вѣ́чныѧ
сме́рти и҆схи́ти мѧ .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , пᲂе́мъ , ст҃о́мꙋ и҆ вели́кᲂмꙋ і҆ѡа́ннꙋ прⷣтчи .
=з=апѣ́въ : ѿ всѣ́хъ без̾зако́нїи є҆гѡ̀ . И҆́=же мт҃ри без̾ча́дїе , и҆ ѻ҆́ч҃еє
без̾гла́сїе , в̾ рᲂжествѣ̀ свᲂе́мъ прᲂро́че разрѣши́выи , мᲂегѡ̀ срⷣца
без̾ча́дїе , и҆ дш҃и без̾слᲂве́сїе , разрѣшѝ мᲂли́твами сѝ
бл҃гᲂпрїѧ́тными , к̾ милᲂсе́рдᲂмꙋ ѻ҆́ч҃ꙋ сн҃ꙋ , и҆́же всѣ́хъ влⷣцѣ и҆ бг҃ꙋ .
є҆го́же ꙗ҆́кѡ сло́во ᲂу҆́мъ без̾стра́стнѡ рᲂдѝ . и҆ любе́знаѧ тᲂмꙋ̀ и҆
глаго́лати и҆ твᲂри́ти ᲂу҆крѣпи́ мѧ .

=пᲂхвали́те є҆гѡ̀ всѝ лю́дїє . И҆́=же хрⷭ҇тꙋ̀ ᲂу҆гᲂто́вавъ стезѝ , и҆
ше́ствїѧ и҆спра́вивъ , є҆мꙋ́же пред̾ лице́мъ по́сланъ бы́сть , и҆ мᲂѐ срⷣце
бл҃гᲂше́ствено тᲂмꙋ̀ пᲂкажѝ , мл҃твами сѝ , и҆ пᲂмᲂщьмѝ прᲂѧвле́нными .
нᲂга́мъ є҆гѡ̀ честны́мъ , дᲂсто́инъ ꙗ҆ви́лсѧ є҆сѝ нбⷭ҇ныѧ землѝ хᲂди́ти ,
є҆́юже ше́ствꙋютъ кро́ткихъ но́зѣ . да любо́вїю ꙗ҆́кѡ хᲂда́таѧ пᲂчита́ю тѧ .

=и҆ и҆́стина гдⷭ҇нѧ пребыва́етъ во́ вѣки . Ж=итїѐ а҆́нг҃льскᲂе по́жилъ є҆сѝ
на землѝ , пррⷪ҇ческᲂе сᲂверше́нїе , и҆ но́вагѡ завѣ́та первᲂмч҃нче , и҆́же
сꙋ́щимъ пᲂд̾ земле́ю пе́рвыи прᲂпᲂвѣ́дниче бжⷭ҇твенагѡ сло́ва та́мѡ сᲂше́ствїѧ
ѿ хрⷭ҇та̀ свидѣ́тельствᲂванныи , дрꙋ́же а҆́гньца и҆ и҆зба́вителѧ , ѿ всѧ́кихъ
сᲂбла́знъ вра́жїихъ , и҆ мнᲂгᲂплете́нныхъ и҆скꙋше́нїи є҆гѡ̀ , свᲂегѡ̀ раба̀
и҆зба́ви крⷭ҇тлю і҆ѡа́нне , мл҃твами сѝ .

=сла́ва , и҆ нн҃ѣ , боⷢ҇ . Ꙗ҆́=же свѣ́та незахᲂди́маго ѻ҆́блаче ,
бг҃ᲂра́дᲂваннаѧ ѻ҆трᲂкᲂви́це , бл҃гᲂслᲂве́наѧ мр҃і́е , вᲂз̾сїѧ́й ми свѣ́тъ
пᲂкаѧ́нїѧ , во тмѣ̀ грѣхо́внѣй , безꙋ́мнѡ сᲂдержи́мꙋ , и҆ и҆зба́ви мᲂльба́ми
свᲂи́ми , ѿ ѻ҆гнѧ̀ гее́нскагѡ и҆ тмы̀ несвѣти́мыѧ , и҆ днѝ невече́рнѧгѡ ꙗ҆вѝ
прича́стника дв҃о , прибѣга́юща пᲂд̾ кро́въ тво́й пречⷭ҇таѧ .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры . гла́съ , г҃ . В=ече́рнюю пѣ́снь
прино́симъ ти хрⷭ҇тѐ с̾ кади́лᲂмъ , и҆ пѣ́сньми дх҃о́вными , пᲂми́лꙋй сп҃се
дш҃а на́ша .

=сти́хъ : к̾ тебѣ̀ вᲂзведо́хъ ѻ҆́чи . С=паси́ мѧ гдⷭ҇и бж҃е мо́й , ты́ бо
всѣ́мъ є҆сѝ спасе́нїе . бꙋ́рѧ мѧ страсте́й смꙋща́етъ , и҆ бре́мѧ
без̾зако́нїѧ пᲂгрꙋжа́етъ мѧ̀ . да́ждь ми рꙋ́кꙋ по́мᲂщи , и҆ вᲂз̾веди́ мѧ
к̾ свѣ́тꙋ пᲂкаѧ́нїѧ , ꙗ҆́кѡ є҆ди́нъ бл҃гᲂꙋтро́бенъ и҆ чл҃кᲂлю́бецъ .

=сти́хъ : пᲂми́лꙋй на́съ гдⷭ҇и . мⷱ҇ꙋ . В=е́лїѧ мч҃нкъ твᲂи́хъ хрⷭ҇тѐ
си́ла , вᲂгрᲂбѣ́хъ бо лежа́ще дꙋ́хи прᲂго́нѧтъ , и҆ ᲂу҆праздни́ша вра́жїю
вла́сть , вѣ́рᲂю трⷪ҇ческᲂю , пᲂдви́гшесѧ по бл҃гᲂче́стїи .

=сла́ва , и҆ нн҃ѣ , боⷢ҇ . В=ъ жена́хъ ст҃а́ѧ бцⷣе мт҃и без̾невѣ́стнаѧ , мᲂлѝ
є҆го́же є҆сѝ рᲂдила̀ цр҃ѧ и҆ бг҃а , да спасе́тъ на́съ ꙗ҆́кѡ чл҃кᲂлю́бецъ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ пᲂнедѣ́льникъ , на па́вечерницѣ . кано́нъ , прест҃ѣ́й бцⷣѣ . гла́съ ,
г҃ . пѣ́снь , а҃ . і҆рмо́съ . И҆́=же во́ды дре́вле ма́нїемъ бжⷭ҇твенымъ ,
во є҆ди́но со́нмище сᲂвᲂкꙋпѝ , и҆ раздѣли́выи мо́ре і҆и҃льтескимъ лю́демъ . сѐ
бг҃ъ на́шъ препрᲂсла́вленъ сы́и , тᲂго̀ є҆ди́нагѡ вᲂспᲂе́мъ , ꙗ҆́кѡ
прᲂсла́висѧ . =запѣ́въ : прест҃а́ѧ гжⷭ҇е бцⷣе спасѝ на́съ . В=ъ лѣ́нᲂсти
житїѐ скᲂнча́въ , приближи́хсѧ к̾ кᲂнцꙋ̀ житїѧ̀ мᲂегѡ̀ . но сама̀ пречⷭ҇таѧ
пᲂнѐ в̾ пᲂслѣ́днеє вре́мѧ , да́ждь ми ᲂу҆миле́нїе мᲂлю́сѧ , ꙗ҆́кѡ да пла́чꙋсѧ
го́рькѡ ѡ҆ без̾мѣ́рныхъ мѝ прегрѣше́нїихъ . ~Ѡ҆скверни́въ безꙋма̀ є҆́же
по ѻ҆́бразꙋ красᲂтꙋ̀ , страстьмѝ пло́ти мᲂеѧ̀ дв҃о , бж҃їѧгѡ ᲂу҆страши́хсѧ
негᲂдᲂва́нїѧ , и҆ ᲂу҆жа́снагѡ ѻ҆́гненагѡ преще́нїѧ . но сама̀ пᲂми́лꙋй мѧ
прибѣга́ющаго к̾ тебѣ̀ . =сла́ва . К=ᲂлѣ́на преклᲂни́въ ѡ҆каѧ́нныи , твᲂю̀
прᲂшꙋ̀ по́мᲂщь прест҃а́ѧ дв҃о . но ты̀ ᲂу҆слы́ши бᲂлѧ́щꙋю дш҃ꙋ , и҆ належа́щїи
ѻ҆́блакъ печа́ли мᲂеѧ̀ разᲂрѝ , заре́ю твᲂи́хъ мл҃твъ . =и҆ ны́нѣ . Н=апᲂи́тисѧ
бᲂга́тнѡ слеза́ми да́ждь , бразда́мъ страстны́ѧ ми дш҃и , и҆ пло́дъ принести́ ми
стᲂри́чныи , влⷣчце спᲂдо́би , и҆ срⷣце мᲂѐ всѧ́кᲂгѡ весе́лїѧ и҆спо́лни ,
да сла́влю тѧ .

=пѣ́снь , г҃ . і҆рмо́съ . И҆́=же ѿ несꙋ́щихъ всѧ̀ приведы́и , сло́вᲂмъ
сᲂзида́ема , сᲂверша́ема же дх҃ᲂмъ , вседержи́телю вы́шнїи , в̾ любвѝ свᲂе́й
ᲂу҆твердѝ менѐ . ~Слеза́мъ тꙋ́чꙋ пᲂда́ждь ми бл҃га́ѧ бцⷣе , и҆ си́ми ᲂу҆гасѝ
стрⷭ҇те́й мᲂи́хъ пе́щь , и҆ всѧ́кїѧ ѡ҆мы́й дш҃е́вныѧ ми скве́рны . ~Въ
без̾зако́нїихъ ѡ҆скверни́хъ бл҃гᲂро́дїе дш҃и пречⷭ҇таѧ , и҆ трепе́щꙋ
и҆стѧза́нїѧ , є҆гда̀ и҆стѧ́жетъ мѧ ѻ҆́браза дᲂстᲂѧ́нїѧ сло́во . =сла́ва .
Б=ꙋ́ри прегрѣше́нїи ѡ҆бъє́мши мѧ нн҃ѣ , и҆ во глꙋбинꙋ̀ ѿчаѧ́нїѧ сведе́ мѧ . но
да́ждь ми рꙋ́кꙋ чⷭ҇таѧ , и҆ на пᲂкаѧ́нїе мѧ наста́ви . =и҆ ны́нѣ . И҆=зба́ви
гее́ны и҆ всѧ́кᲂгѡ и҆но́гѡ преще́нїѧ , в̾ ча́съ сꙋда̀ , раба̀ твᲂегѡ̀
пренепᲂро́чнаѧ , и҆ прича́стника сᲂтвᲂрѝ , сн҃а и҆ бг҃а твᲂегѡ̀ црⷭ҇твїю .

=пѣ́снь , д҃ . і҆рмо́съ . П=ᲂлᲂжѝ к̾ на́мъ тве́рдꙋю любо́вь сѝ гдⷭ҇и ,
є҆динᲂро́днаго бо тѝ сн҃а на́съ ра́ди на сме́рть в̾да́лъ є҆сѝ . тѣ́мже тѝ
вᲂпїе́мъ вᲂсхвалѧ́юще , сла́ва си́лѣ твᲂе́й . ~Прїидо́ша чⷭ҇таѧ ,
без̾мѣ́стныхъ дѣ́лъ во́ды , до ѡ҆каѧ́нныѧ мѝ дш҃и , по́мыслы бре́нїѧ
ѡ҆держи́мь , вᲂпїю̀ с̾ бᲂлѣ́знїю , непре́зри менѐ влⷣчце раба̀ твᲂегѡ̀ .
~Звѣ́рїе мы́сленїи , ны́нѣ неми́лᲂстивнѡ ѡ҆быдо́ша мѧ̀ , тща́щесѧ вᲂсхи́тити
неща́днѡ , смире́ннꙋю ми дш҃ꙋ всенепᲂро́чнаѧ . но си́мъ пречⷭ҇таѧ сᲂкрꙋшѝ
дш҃етлѣ́нныѧ че́люсти . =сла́ва . М=лⷭ҇тива бꙋ́ди свᲂемꙋ̀ рабꙋ̀ влⷣчце мᲂлю́сѧ ,
и҆ ча́емагѡ преще́нїѧ лю́ди твᲂѧ̀ и҆схи́ти всечⷭ҇таѧ , да зᲂве́мъ ти
бл҃гᲂдарѧ́ще , сла́ва тебѣ̀ всѣ́хъ цр҃це . =и҆ ны́нѣ . Є҆=гда̀ в̾ нᲂщѝ жени́хъ
прїи́детъ сꙋди́ти землѝ , тᲂгда̀ во срѣ́тенїе є҆гѡ̀ , со свѣ́тлᲂю свѣще́ю
бл҃гᲂвᲂлѝ пречⷭ҇таѧ и҆зы́ти ми , и҆ пᲂклᲂни́тисѧ тᲂго̀ прише́ствїю .

=пѣ́снь , є҃ . і҆рмо́с̾ . Н=а землѝ неви́димыи ꙗ҆ви́сѧ , и҆ со земны́ми
во́лею пᲂживѐ непᲂсти́жимыи . и҆ к̾ тебѣ̀ ᲂу҆́треннююще , вᲂспѣва́емъ тѧ
чл҃кᲂлю́бче . ~Псѝ мно́зи ѡ҆держа́ша мѧ вᲂи́стинꙋ , со́нмъ лꙋка́выхъ мѧ̀
дꙋхо́въ ѡ҆бы́де . но си́хъ пречⷭ҇таѧ сᲂвѣ́ты ны́нѣ разᲂрѝ . ~Ро́въ мнѣ̀ нн҃ѣ
лꙋка́выи и҆зры́въ , вᲂврещи́ мѧ во́нь пᲂкꙋша́етсѧ . но твᲂе́ю десни́цею влⷣчце ,
да впаде́тсѧ в̾ ꙗ҆́мꙋ ю҆́же сᲂтвᲂрѝ . =сла́ва . Д=а не ꙗ҆́рᲂстїю сн҃а твᲂегѡ̀
ѡ҆бличе́нъ бꙋ́дꙋ , во́ времѧ прише́ствїѧ є҆гѡ̀ , ни гнѣ́вᲂмъ є҆гѡ̀ накажꙋ́сѧ
всепѣ́таѧ . но спаси́ мѧ мᲂльба́ми си . =и҆ ны́нѣ . В=и́ждь чи́стаѧ не́мᲂщь ,
ви́ждь смире́нїе ѡ҆каѧ́нныѧ ми дш҃и , и҆ беспло́тныхъ вра́гъ вᲂста́нїе , и҆
си́хъ вре́да и҆зба́ви мѧ .

=пѣ́снь , ѕ҃ . і҆рмо́с̾ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆
и҆счеза́етъ дх҃ъ мо́й . но прᲂсте́ръ влⷣко высо́кꙋю свᲂю̀ мы́шцꙋ , ꙗ҆́кѡ
петра́ мѧ ᲂу҆пра́вителю спасѝ . ~Ма́нїемъ всѣ́хъ зижди́телѧ , є҆гда̀ хо́щетъ
дш҃а мᲂѧ̀ разлꙋчи́тисѧ ѿ́ плᲂти , всенепᲂро́чнаѧ свᲂбᲂди́ мѧ рꙋкѝ ненави́дѧщихъ
мѧ̀ , бцⷣе всепѣ́таѧ . ~И҆з̾сꙋшѝ мꙋтны́ѧ рѣ́ки бг҃ᲂрᲂди́тельнице , лꙋка́выхъ
мᲂи́хъ дѣѧ́нїи , стрꙋѧ́ми ᲂу҆миле́нїѧ , и҆ напра́ви к̾ вᲂдѣ̀ ѡ҆сла́бы в̾ де́нь
сꙋда̀ . =сла́ва . В=ѣ́си мᲂю̀ не́мᲂщь дш҃е́внꙋю , и҆ ᲂу҆ма̀ мᲂегѡ̀ не крѣ́пᲂсть
пречⷭ҇таѧ , и҆ пло́ти немᲂже́нїе . тѣ́мже спасѝ раба̀ твᲂегѡ̀ , тѧ́ бо
стѧжа́хъ застꙋ́пницꙋ непᲂбѣди́мꙋю . =и҆ ны́нѣ . С=трꙋѝ мнѣ̀ сле́зъ дх҃о́вныхъ ,
пᲂда́ждь ѻ҆трᲂкᲂви́це , и҆́ми же и҆змы́ю ти́нꙋ прегрѣше́нїи мᲂи́хъ , и҆
страсте́й мᲂлвꙋ̀ пренепᲂро́чнаѧ , и҆ скве́рны тѣле́сныѧ .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , г҃ .
М=и́лᲂстиваго во́ чревѣ нᲂси́вшаѧ , прибѣга́ющаго пᲂд̾ кро́въ тво́й , и҆
прᲂсѧ́ща ѿ дш҃и бжⷭ҇твенꙋю твᲂю̀ по́мᲂщь , влⷣчце ᲂу҆ще́дри , и҆ млⷭ҇ти
спᲂдо́би , є҆гда̀ пред̾ста́немъ влⷣцѣ тва́ри . и҆зба́ви чⷭ҇таѧ ѻ҆гнѧ̀ вѣ́чнагѡ ,
и҆ всѧ́кᲂгѡ ѡ҆сꙋже́нїѧ .

=пѣ́снь , з҃ . і҆рмо́съ . П=е́рвїе тѣ́лꙋ злато́мꙋ , пе́рс̾скᲂю че́стїю дѣ́ти
непᲂклᲂни́шасѧ , трїѐ пᲂю́ще пᲂсредѝ пе́щи ѻ҆гнѧ̀ , ѻ҆ц҃е́мъ бг҃ъ
бл҃гᲂслᲂве́нъ є҆сѝ . ~И҆злїѧ́шасѧ на мѧ̀ чи́стаѧ , прегрѣше́нїи во́ды до дш҃и
мᲂеѧ̀ , бе́здна же ѡ҆бы́де мѧ пᲂслѣ́днѧѧ . но сегѡ̀ и҆змѝ тревᲂлне́нїѧ .
~Ѡ҆крᲂпѝ чи́стаѧ , кро́вїю и҆́же и҆з̾ ре́бръ ржⷭ҇тва́ ти , мно́жество ми́лᲂсти
твᲂеѧ̀ . ѡ҆мы́й же мѧ̀ сле́зными стрꙋѧ́ми , и҆ ѡ҆чи́сти мѧ ѿ всѧ́кїѧ
скве́рны . =сла́ва . С=ᲂкрꙋше́нїе ми дш҃и , смире́нїе же срⷣцꙋ , да́ждь
всечⷭ҇таѧ , ꙗ҆́кѡ да всѧ́кᲂгѡ и҆зба́влюсѧ кᲂва́рства , и҆́же при́снѡ мѧ неща́днѡ
лᲂвѧ́щихъ . =и҆ ны́нѣ . Ꙗ҆́=кѡ млⷭ҇тива мт҃и бж҃їѧ , рабы̀ свᲂѧ̀ влⷣчце млⷭ҇ти
спᲂдо́би , и҆́же вѣ́рᲂю сн҃ꙋ твᲂемꙋ̀ вᲂпїю́щихъ , ѻ҆ц҃е́мъ бж҃е бл҃гᲂслᲂве́нъ
є҆сѝ .

=пѣ́снь , и҃ . і҆рмо́съ . В=ъ непᲂстᲂѧ́ннѣмъ ѻ҆гнѝ сᲂвᲂкꙋ́пльшесѧ , и҆́же
бл҃гᲂче́стїѧ пред̾стᲂѧ́ще ю҆́нᲂши , пла́менѣмъ же неврежде́ни , бжⷭ҇твеннꙋю
пѣ́снь пᲂѧ́хꙋ , блгⷭ҇ви́те всѧ́каѧ дѣ́ла гдⷭ҇а , и҆ превᲂзнᲂси́те є҆гѡ̀
во́ вѣки . ~Стрѣ́лы стрѣльца̀ , сᲂкрꙋшѝ чи́стаѧ держа́вᲂю сн҃а твᲂегѡ̀ , и҆
сегѡ̀ непра́вда ны́нѣ да сни́детъ на ве́рхъ є҆гѡ̀ , да вᲂспᲂю̀ , всѧ̀ дѣ́ла
гдⷭ҇нѧ гдⷭ҇а по́йте , и҆ превᲂзнᲂси́те є҆гѡ̀ во́ вѣки . ~Свѣ́тᲂмъ ти ѡ҆зарѝ
ѻ҆трᲂкᲂви́це , ѡ҆мраче́ннᲂе ми срⷣце , и҆ ѻ҆рꙋ́жїемъ свѣ́та , свѣ́тꙋ две́ри
ѿве́рзи ми зᲂвꙋ́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , по́йте и҆
превᲂзнᲂси́те є҆гѡ̀ во́ вѣки . =сла́ва . О=у҆снꙋ́въ в̾ сме́рти , лежꙋ̀ во́ грᲂбѣ
ѿчаѧ́нїѧ . но сама́ мѧ вᲂста́ви дв҃о , и҆ бо́дрено пѣ́ти спᲂдо́би ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀
во́ вѣки . =и҆ нн҃ѣ . Н=епреста́й чи́стаѧ мᲂлѧ́щи , ѡ҆ и҆́же во ᲂу҆миле́нїи
тѧ̀ чтꙋ́щихъ , и҆зба́витисѧ сѣте́й дїа́вᲂлихъ , сн҃ꙋ твᲂемꙋ̀ пᲂю́щимъ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀
во́ вѣки .

=пѣ́снь , ѳ҃ . і҆рмо́с̾ . В=зако́ннѣмъ сѣннᲂписа́нїи , ѻ҆́бразъ ви́димъ
вѣ́рнїи , всѧ́ко бо ѻ҆трᲂча̀ лᲂжесна̀ разверза́ѧ ст҃о бг҃ᲂви , тѣ́мъ
первᲂрᲂжде́ннᲂе сло́во , ѿ ѻ҆ц҃а без̾нача́льна сн҃а , первᲂрᲂжде́на и҆з̾ мт҃ре
неи҆скꙋ́сныѧ бра́кꙋ велича́емъ . ~Ѻ҆бꙋрева́етъ страсте́й вᲂлне́нїе , и҆
смꙋще́нїе скве́рныхъ пᲂмышле́нїи дш҃ꙋ мᲂю̀ , лꙋка́выхъ чл҃къ бꙋ́рѧ прⷭ҇нѡ мѧ
смꙋща́етъ , но ꙗ҆́кѡ чл҃кᲂлю́бица дв҃о , ѡ҆держи́мыѧ нꙋ́жды вско́рѣ мѧ
премѣнѝ . ~Дш҃е смире́наѧ ѿстꙋпѝ лꙋка́выхъ свᲂи́хъ дѣѧ́нїи , и҆ преста́ни
ѿ ѕло́бы , и҆ є҆́же прᲂгнѣ́вати бг҃а . вᲂспрїими́ же ᲂу҆се́рднѡ за́пᲂвѣди
є҆гѡ̀ , бцⷣꙋ бо и҆́маши пꙋтѝ твᲂѧ̀ направлѧ́ющꙋ . =сла́ва . Ꙗ҆́=кѡ ро́ждьши
всѣ́хъ гдⷭ҇а , страсте́й мѧ свᲂбᲂдѝ , и҆ ѿ лю́тыхъ грѣхо́въ , и҆ всего́ мѧ
дѣ́лы бл҃ги́ми за мно́гᲂе млрⷭ҇дїе твᲂѐ ѡ҆бᲂгатѝ , да ра́дꙋѧсѧ любо́вїю
велича́ю тѧ всенепᲂро́чнаѧ . =и҆ ны́нѣ . П=риближа́етсѧ дш҃е кᲂне́цъ ,
при две́рехъ сꙋди́ще , ѿстꙋпѝ дѣ́лъ стꙋ́дныхъ , и҆ прїими́сѧ за бл҃го́е
житїѐ , и҆́маши бо пᲂбо́рницꙋ бцⷣꙋ , и҆збавлѧ́ющꙋ тѧ ѿ всѧ́кᲂгѡ
ѡ҆ѕлᲂбле́нїѧ . =та́же , д=ᲂсто́йнѡ є҆́сть . =и҆= про́чеє , ѡ҆бы́чно . =и҆=
ѿпꙋ́стъ .

В=о вто́рникъ , на ᲂу҆́трени . по а҃ , стихᲂло́гїи . сѣда́льны , пᲂкаѧ́нны .
гла́съ , г҃ . Ж=ивꙋ́щи на землѝ дш҃е мᲂѧ̀ пᲂка́йсѧ , пе́рсть бо во́ грᲂбѣ
непᲂе́тъ , ни ѿ прегрѣше́нїи и҆збавлѧ́етъ . вᲂзᲂпі́й хрⷭ҇тꙋ̀ бг҃ꙋ ,
срⷣцевѣ́дче сᲂгрѣши́хъ , пре́же да́же не ѡ҆сꙋ́диши мѧ̀ пᲂми́лꙋй мѧ . =сти́хъ :
гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ пᲂкажѝ менѐ .
Д=ᲂко́лѣ дш҃е мᲂѧ̀ пребыва́еши в̾ сᲂгрѣше́нїихъ ; дᲂко́лѣ прїе́млеши
пᲂкаѧ́нїѧ презрѣ́нїе ; прїимѝ во ᲂу҆мѣ̀ сꙋ́дъ бꙋ́дꙋщїи . вᲂзᲂпі́й бг҃ᲂви ,
сᲂгрѣши́хъ , без̾грѣ́шне пᲂми́лꙋй мѧ . =сла́ва , и҆ ны́нѣ , боⷢ҇ . П=рибѣ́жище
и҆ си́ла на́ша бцⷣе крѣ́пкаѧ пᲂмо́щнице ми́рꙋ , мл҃твᲂю свᲂе́ю спаса́й рабы̀
свᲂѧ̀ ѿ всѧ́кїѧ бѣды̀ , є҆ди́на бл҃гᲂслᲂве́наѧ .

=по в҃ , стихᲂло́гїи . сѣда́льны , гла́съ , г҃ . Н=а стра́шнѣмъ сꙋди́щи
без̾ сᲂпе́рникъ ѡ҆блича́юсѧ , и҆ без̾ свидѣ́телей ѡ҆сꙋжда́юсѧ . кни́ги бо
со́вѣстныѧ раз̾гиба́ютсѧ , и҆ дѣ́ла сᲂкрᲂве́ннаѧ ѿкрыва́ютсѧ . пре́жде да́же
ᲂу҆́бѡ во ѻ҆́нᲂмъ всенаро́днᲂмъ пᲂзо́рищи , хо́щеши и҆стѧза́ти , ꙗ҆́же мно́ю
сᲂдѣ́ѧннаѧ , бж҃е ѡ҆чи́сти мѧ̀ и҆ спаси́ мѧ . =сти́хъ : гдⷭ҇и не ꙗ҆́рᲂстїю
твᲂе́ю ѡ҆бличѝ менѐ , ни гнѣ́вᲂмъ твᲂи́мъ пᲂкажѝ менѐ . Г=лꙋбинꙋ̀
сᲂгрѣше́нїи мᲂи́хъ , ты̀ свѣ́си гдⷭ҇и , да́ждь ми рꙋ́кꙋ по́мᲂщи , ꙗ҆́кѡ петрꙋ̀
и҆ спаси́ мѧ . =сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ .
мⷱ҇ꙋ . С=їѧ́ете вѣ́рᲂю пресвѣ́тлаѧ свѣти́ла ст҃і́и , бл҃гᲂче́стїѧ вра́чеве
стрⷭ҇тᲂте́рпцы прехва́льнїи , мꙋчи́телей ᲂу҆́бѡ ра́нъ не ᲂу҆бᲂѧ́стесѧ ,
и҆́дᲂльскᲂе ѕлᲂче́стїе низ̾лᲂжи́сте , пᲂбѣ́дꙋ и҆мꙋ́ще непᲂбѣди́мꙋю крⷭ҇тъ
и҆́стинныи . =сла́ва , и҆ ны́нѣ , боⷢ҇ . П=рїимѝ влⷣчце вѣ́рᲂю притека́ющаго
пᲂд̾ кро́въ тво́й , и҆ не вᲂз̾ненави́ждь менѐ , нижѐ пре́зри бл҃га́ѧ
пᲂкаѧ́нїемъ мᲂлѧ́щагᲂсѧ . прїимѝ ꙗ҆́же ѿ ᲂу҆́стъ недᲂсто́йныхъ мᲂи́хъ
мᲂльбꙋ̀ , и҆ хᲂда́тайствᲂмъ сѝ ѿ сѣте́й и҆зба́ви мѧ , да со дерзнᲂве́нїемъ
вᲂпїю́ ти , ра́дꙋисѧ ѡ҆бра́дᲂваннаѧ .

=по г҃ , стихᲂло́гїи . сѣда́ленъ , гла́съ , г҃ . О=у҆ны́нїе свᲂѐ дш҃е
ѡ҆каѧ́ннаѧ , пре́же и҆схо́да твᲂегѡ̀ ѿтрѧ́сши пᲂкаѧ́нїемъ , и҆ с̾ пла́чемъ
ѡ҆брати́сѧ зᲂвꙋ́щи , к̾ неѕло́бивᲂмꙋ і҆с҃ꙋ чл҃кᲂлю́бцꙋ . сᲂгрѣши́хъ ти влⷣко ,
но ꙗ҆́кѡ млрⷭ҇дъ спаси́ мѧ , мл҃твами ст҃а́гѡ прⷣтчи , и҆́же є҆ди́нъ сы́и
без̾грѣ́шенъ . =сла́ва , и҆ нн҃ѣ , боⷢ҇ . Н=едᲂмы́слено и҆ непᲂсти́жимо є҆́сть
влⷣчце бг҃ᲂра́дᲂваннаѧ , є҆́же сᲂдѣ́ланнᲂе ѡ҆ тебѣ̀ стра́шнᲂе бж҃їе та́инство ,
и҆́бо неѡ҆быме́ннаго заче́нши рᲂдила̀ є҆сѝ , пло́тїю ѡ҆блᲂже́на ѿ пречⷭ҇тыхъ
крᲂве́й твᲂи́хъ . є҆го́же всегда̀ чⷭ҇таѧ с̾ прⷣтчемъ мᲂлѝ , спасти́сѧ дш҃а́мъ
на́шимъ .

К=ано́нъ , пᲂкаѧ́ненъ . ко́ гдⷭ҇ꙋ на́шемꙋ і҆с҃ꙋ хрⷭ҇тꙋ̀ , и҆ ст҃ы́мъ є҆гѡ̀
мч҃нкѡмъ . є҆мꙋ́же краегране́сїе си́це , мᲂи́мъ стена́нїемъ вᲂнмѝ , бж҃їи
сло́ве . твᲂре́нїе і҆ѡ́сифᲂво . гла́съ , г҃ . пѣ́снь , а҃ . і҆рмо́съ . Д=и́венъ
в̾ сла́вахъ твᲂрѧ́и чꙋдеса̀ , ты̀ є҆сѝ бж҃е бе́зднꙋ и҆з̾сꙋши́выи , и҆ ѻ҆рꙋ́жїе
пᲂтᲂпѝ и҆ лю́ди спасѐ , пᲂю́щїѧ тѧ̀ ꙗ҆́кѡ и҆зба́вителѧ бг҃а на́шегѡ , ꙗ҆́кѡ
прᲂсла́висѧ . =запѣ́в̾ : сла́ва тебѣ̀ бж҃е на́шъ , сла́ва тебѣ̀ . С=а́ми себѐ
пре́же кᲂнца̀ вѣ́рнїи пла́чемъ ѿ всеѧ̀ дш҃и , приближа́етсѧ жени́хъ , вᲂз̾же́мъ
дѣѧ́нїѧ ꙗ҆́кᲂже свѣ́тлыѧ свѣщѝ , ꙗ҆́кѡ да бжⷭ҇твеныи черто́гъ ᲂу҆лꙋчи́мъ
в̾кꙋ́пѣ . ~Пᲂка́ѧвсѧ дре́вле манасі́а , ѿ всеѧ̀ дш҃и спасе́сѧ , вᲂзᲂпи́въ бо
ѿ среды̀ ᲂу҆́зъ свѧ́занъ к̾ є҆ди́нᲂмꙋ влⷣцѣ . тᲂмꙋ̀ ревнꙋ́й дш҃е , и҆ спаси́сѧ
ᲂу҆до́бь . =мⷱ҇ꙋ . Ѻ҆=че́съ слѣпᲂтꙋ̀ , рꙋ́кꙋ лише́нїе , ꙗ҆зы́ка ᲂу҆рѣ́занїе ,
но́гъ же ѿѧ́тїе , сте́гнъ и҆ мы́шцъ сᲂкрꙋше́нїе , претерпѣ́ша бжⷭ҇твенїи
страда́льцы бл҃гᲂдарѧ́ще хрⷭ҇та̀ . =мⷱ҇ꙋ . В=рачевство̀ ꙗ҆ви́сѧ на́мъ ра́ка
мᲂще́й ва́шихъ ст҃і́и мч҃нцы , всѣ́мъ вѣ́рнымъ . и҆з̾ неѧ́ же пᲂчерпа́емъ
и҆сцѣле́нїѧ , дш҃а́мъ же и҆ тѣ́лᲂмъ , по́ дᲂлгꙋ ва́съ чтꙋ́щїи при́снѡ .
=боⷢ҇ . Б=ез̾сме́ртїѧ ма́ннꙋ хрⷭ҇та̀ нᲂсѧ́щи ста́мнѡ слᲂве́снаѧ , го́рести
дш҃етлѣ́нныхъ стрⷭ҇те́й и҆зба́ви мѧ , всепѣ́таѧ дв҃о , ꙗ҆́кѡ да вѣ́рᲂю тѧ̀
славᲂсло́влю бл҃гᲂче́стнѡ .

Д=рꙋгі́и кано́нъ , і҆ѡа́ннꙋ прⷣтчи . і҆рмо́съ . И҆́=же во́ды дре́вле .
з=апѣ́въ : ст҃ы́и вели́кїи і҆ѡа́нне прⷣтче гдⷭ҇нь , мᲂлѝ бг҃а ѡ҆ на́съ .
Н=епло́дныѧ ᲂу҆тро́бы прᲂзѧбе́нїе , бжⷭ҇твеныѧ мѝ плᲂды̀ дᲂбрᲂдѣ́телей
прᲂзѧба́ти , бг҃ᲂви мᲂли́сѧ . грѣха̀ мᲂегѡ̀ разрѣша́ѧ непло́дїе , и҆ ѿгᲂнѧ́ѧ
мра́къ ᲂу҆ны́нїѧ мᲂегѡ̀ гдⷭ҇нь прⷣтче . ~Со́лнцꙋ сла́вы вели́кᲂмꙋ , ꙗ҆́кᲂже
пред̾текꙋ́щаѧ ѕвѣзда̀ вѣ́рᲂю ꙗ҆ви́лсѧ є҆сѝ , и҆́же зе́млю всю̀ прᲂсвѣща́ющи .
тᲂго̀ ᲂу҆́бѡ мᲂлѝ , ѡ҆мрачи́вшꙋюсѧ дш҃ꙋ мᲂю̀ ѕлы́ми пᲂмышле́ньми , прᲂсвѣти́ти
прⷣтче . ~И҆́же живо́тъ сꙋ́щимъ во а҆́дѣ , дх҃ᲂмъ бжⷭ҇твенымъ приближа́ющьсѧ ,
пред̾вᲂзвѣсти́лъ є҆сѝ прⷪ҇рче . мᲂю̀ ᲂу҆мерщве́нꙋю дш҃ꙋ , ѡ҆живѝ свᲂи́ми
мᲂльба́ми , и҆ ꙗ҆́кѡ ѿ́ грᲂба прегрѣше́нїи вᲂста́ви мᲂлю́сѧ , сла́вныи прⷣтче .
=боⷢ҇ . С=о а҆рха́нг҃лы и҆ а҆́нг҃лы дв҃о , и҆ со ст҃ы́ми всѣ́ми , и҆́же
и҆з̾ тебѐ гдⷭ҇а ꙗ҆́вльшагᲂсѧ на́мъ , мᲂлѝ мо́лимсѧ , и҆́же и҆́стиннꙋю бцⷣꙋ
и҆спᲂвѣ́дающимъ тѧ̀ , ѿ бѣ́дъ и҆зба́витисѧ .

=пѣ́снь , г҃ . і҆рмо́с̾ . Н=епло́днаѧ дш҃е и҆ без̾ча́днаѧ , стѧжѝ пло́дъ ѡ҆́
бз҃ѣ , и҆ веселѧ́щисѧ вᲂзᲂпі́й ᲂу҆тверди́хсѧ тᲂбо́ю бж҃е , нѣ́сть ст҃а , и҆
нѣ́сть пра́ведна , па́че тебѐ гдⷭ҇и . ~Зако́нъ бж҃їи ѿверго́хъ несмы́сленѡ ,
ѡ҆сꙋжде́нъ бы́ти и҆́мамъ , и҆ что̀ сᲂтвᲂри́ти несвѣ́мъ . сꙋдїѐ пра́ведне ,
ᲂу҆ще́дривъ спаси́ мѧ млрⷭ҇дїемъ сѝ . ~Вᲂсто́къ чл҃кᲂлю́бче сы́и вᲂсто́кᲂмъ ,
вᲂсїѧ́й ми мᲂлю́сѧ пра́вдѣ свѣ́тъ , и҆зима́ѧ мѧ страсте́й ѡ҆мраче́нїѧ , и҆
тмы̀ мꙋче́нїѧ , мнᲂгᲂми́лᲂстиве . =мⷱ҇ꙋ . З=емлѝ мы́сленыѧ жи́телїе ,
древеса̀ плᲂдᲂви́таѧ ра́йскаѧ , ст҃і́и мч҃нцы , и҆сто́чницы и҆́же бжⷭ҇твенꙋю
во́дꙋ и҆мꙋ́щїи , ча́ши прᲂлива́ющїѧ пи́во ст҃о́е ꙗ҆ви́стесѧ . =мⷱ҇ꙋ . Є҆=ди́нъ
во мно́гихъ тѣлесѣ́хъ нра́въ нᲂсѧ́ще , страстᲂте́рпцы мч҃нцы , тмы̀ пᲂбѣди́сте
врага̀ мирᲂде́ржца , трⷪ҇цꙋ нераздѣли́мꙋю прᲂпᲂвѣ́дающе . =боⷢ҇ . Д=в҃о
мт҃и пречⷭ҇таѧ , ка́ющїѧсѧ на́съ и҆ ко хрⷭ҇то́ви притека́ющїѧ , и҆
прегрѣше́нїемъ разрѣше́нїе хᲂтѧ́щїѧ прїѧ́ти , ми́лᲂстива всѣ́мъ сᲂдѣ́лай
всѣ́хъ влⷣчце .

=и҆́нъ , і҆рмо́съ .= ~И҆́же ѿ несꙋ́щихъ . ~Гла́съ сло́вꙋ бы́въ крⷭ҇тлю , и҆́же
гла́сы чтꙋ́щихъ тѧ к̾ немꙋ̀ ны́нѣ и҆спра́ви , и҆ прегрѣше́нїемъ ѡ҆ставле́нїе ,
хᲂда́тайствᲂмъ сѝ на́мъ пᲂда́ждь . ~Сᲂгрѣши́хъ тебѣ̀ и҆ без̾зако́ннᲂвахъ , и҆
лю́тѣ сп҃се прегрѣши́хъ , и҆ дш҃ꙋ ѡ҆скверни́хъ . сегѡ̀ ра́ди мᲂлю́сѧ , твᲂегѡ̀
ра́ди крⷭ҇тлѧ ᲂу҆ще́дри мѧ . ~Въ пꙋсты́ни заблꙋ́ждьша сластьмѝ , и҆́же
пꙋсты́ннᲂе вᲂспита́нїе тѧ̀ , и҆ наста́вника но́выхъ люде́й мᲂлю̀ прⷣтче ,
к̾ пᲂкаѧ́нїю пꙋтѝ наста́ви мѧ . =боⷢ҇ . С=о а҆пⷭ҇лы и҆ прⷪ҇рки сщ҃е́нными ,
с̾ мч҃нки пречⷭ҇таѧ и҆ с̾ вы́шними си́лами , сн҃а свᲂегѡ̀ мᲂлѝ , ᲂу҆ще́дрити
на́съ и҆́же тебѐ пᲂю́щихъ .

=пѣ́снь , д҃ . і҆рмо́съ . П=рисѣ́ннꙋю го́рꙋ а҆вва́кꙋмъ пред̾зрѧ̀ ,
пречи́стᲂе ти чре́во чи́стаѧ , тѣ́мъ и҆ вᲂпїѧ́ше , ѿ ю҆́га прїи́детъ бг҃ъ , и҆
ст҃ы́и ѿ гᲂры̀ присѣ́нныѧ ча́сты . ~И҆́же и҆стᲂчи́выи и҆з̾ ка́мене дре́вле ,
лю́демъ непᲂкᲂри́вымъ хрⷭ҇тѐ и҆ прерѣка́ющимъ , во́дꙋ жа́жди и҆сцѣле́нїѧ ,
ѿ невла́жныѧ дш҃и мᲂеѧ̀ бж҃е , ᲂу҆миле́нїѧ ка́плю и҆з̾мыва́ющꙋю мѧ и҆стᲂчѝ .
~Врачꙋ̀ бᲂлѧ́щимъ срⷣца мᲂегѡ̀ стрⷭ҇ти и҆сцѣлѝ , бл҃гᲂꙋтро́бнымъ сѝ
манᲂве́нїемъ , пᲂкаѧ́нїѧ семꙋ̀ сп҃се прилага́ѧ пла́стырь ꙗ҆́кѡ бл҃гъ ,
бжⷭ҇твенагѡ бы́лїѧ , ꙗ҆́кѡ да вѣ́рᲂю славᲂсло́влю тѧ̀ . =мⷱ҇ꙋ . М=и́лᲂстивно
страстᲂно́сцы ꙗ҆́же к̾ тѣ́лꙋ дрꙋ́жбы , растерза́юще пᲂмышле́нїе , и҆́же мꙋ́чити
ва́съ хᲂтѧ́щимъ преда́сте са́ми себѐ . тѣ́мже бли́жнїи зижди́телю бы́сте
дрꙋ́зи . =мⷱ҇ꙋ . М=нᲂгᲂбᲂлѣ́зненыѧ стрꙋ́пы , мнᲂгᲂви́днѡ мꙋ́къ пᲂдъѧ́сте
страда́льцы хрⷭ҇то́вы , и҆ бл҃гᲂда́ть прїѧ́сте ѿ дх҃о́вныхъ даро́въ ,
страсте́й на́шихъ прᲂгᲂнѧ́ще лѣ́тныѧ бᲂлѣ́зни . =боⷢ҇ . М=нᲂгᲂи҆мени́таѧ
ѻ҆трᲂкᲂви́це ра́дꙋисѧ , и҆з̾ неѧ́ же бг҃ъ сло́во рᲂди́сѧ , ѿ без̾слᲂве́сныхъ
на́съ раз̾рѣша́ѧ и҆ без̾мѣ́стныхъ дѣѧ́нїи . ра́дꙋисѧ ѻ҆́блаче свѣ́тлыи , ꙗ҆́же
раз̾гᲂнѧ́щи ѻ҆́блаки на́шегѡ ᲂу҆ны́нїѧ .

=и҆́нъ , і҆рмо́съ .= ~Пᲂлᲂжѝ к̾ на́мъ . ~Сло́ва тѧ̀ пло́тїю ꙗ҆́вльшагᲂсѧ
сꙋ́ща , гла́съ прⷣтче гдⷭ҇нь мᲂлю̀ , без̾слᲂве́сныхъ мѧ и҆зба́ви дѣѧ́нїи ,
и҆́же слᲂвесы̀ чтꙋ́щагѡ тѧ̀ , и҆ по́ дᲂлгꙋ вѣ́рᲂю блажа́щаго . ~Вᲂз̾дᲂхнѝ ѽ
дш҃е , и҆ бг҃ᲂви зижди́телю свᲂемꙋ̀ вᲂзᲂпі́и , сᲂгрѣши́хъ ѡ҆чи́сти хрⷭ҇тѐ , и҆
и҆зба́ви мѧ стра́шныѧ мꙋ́ки , бѣ́дъ же и҆ скᲂрбе́й , мᲂльба́ми бжⷭ҇твенагѡ
прⷣтчи . ~Вᲂлна́ми мно́гими лю́тыхъ страсте́й пᲂтᲂплѧ́ема , и҆ бꙋ́рею лю́тѣ
сᲂдержи́ма , и҆ при́снѡ пᲂгрꙋжа́ема , крⷭ҇тлю и҆схи́ти , и҆ к̾ пᲂкаѧ́нїѧ
приста́нищꙋ наста́ви мѧ . =боⷢ҇ . М=т҃и бж҃їѧ херꙋви́мъ превы́шшаѧ кᲂлесни́це ,
с̾ невеще́ствеными слꙋжи́тели , и҆ со ст҃ы́ми всѣ́ми , мᲂлѝ хрⷭ҇та̀ , є҆го́же
рᲂдила̀ є҆сѝ всенепᲂро́чнаѧ , спасти́ мѧ ѿча́ѧннаго .

=пѣ́снь , є҃ . і҆рмо́с̾ . О=у҆́треннююще вᲂспѣва́емъ ти сло́ве , сн҃е бж҃їи
є҆динᲂро́дне . тво́й ми́ръ да́ждь на́мъ , и҆ пᲂми́лꙋй на́съ пᲂю́щихъ тѧ , и҆
вѣ́рно пᲂкланѧ́ющихсѧ . ~Ѡ҆крᲂпи́въ мѧ̀ пᲂкаѧ́нїѧ и҆с̾со́пᲂмъ , ѡ҆чи́сти
ѿ скве́рнъ страсте́й , да ꙗ҆влю́сѧ тебѣ̀ чи́стъ , є҆гда̀ хо́щеши і҆с҃е сꙋди́ти
всѧ́ческимъ пра́веднымъ свᲂи́мъ сꙋдо́мъ . ~Ра́ны сᲂгни́шасѧ сп҃се преѡ҆каѧ́нныѧ
мѝ дш҃и , и҆сцѣли́телю бᲂлѧ́щимъ , и҆ да́телю бл҃ги́мъ , и҆сцѣли́въ спаси́ мѧ ,
мно́гїѧ ра́ди твᲂеѧ̀ млⷭ҇ти . =мⷱ҇ꙋ . С=ᲂкрꙋши́шасѧ сᲂсꙋ́ди скꙋде́льнїи ,
страстᲂте́рпцемъ на землѝ . но крѣ́пᲂсть дш҃е́внаѧ ᲂу҆крѣпи́сѧ мно́жае , и҆
прᲂсвѣти́сѧ хрⷭ҇то́вᲂю си́лᲂю . =мⷱ҇ꙋ . П=рᲂлива́емаѧ ст҃ы́хъ кро́вь , всю̀
зе́млю ѡ҆ст҃ѝ , и҆ напᲂѝ вѣ́рныхъ дꙋ́ши , и҆ и҆з̾сꙋшѝ ꙗ҆́вѣ сꙋ́етства мꙋ́тныѧ
пᲂто́ки . =боⷢ҇ . Р=жⷭ҇тво́мъ свᲂи́мъ ѡ҆непло́дствила є҆сѝ ѻ҆трᲂкᲂви́це
пра́дѣднюю клѧ́твꙋ , и҆ и҆стᲂчи́ла є҆сѝ на́мъ блгⷭ҇ве́нїѧ рѣ́ки , и҆́же
бг҃ᲂсло́вѧщимъ тѧ̀ и҆ сла́вѧщимъ вѣ́рᲂю .

=и҆́нъ , і҆рмо́съ .= ~На землѝ неви́димыи . ~На землѝ ꙗ҆́кᲂже а҆́нг҃лъ
блаже́нне , с̾ пло́тїю ꙗ҆́вѣ пᲂжи́въ . тѣ́мже мᲂлю́тисѧ , плᲂтьски́хъ
мꙋдрᲂва́нїи дш҃ꙋ мᲂю̀ свᲂбᲂдѝ . ~И҆́же во глꙋбинꙋ̀ грѣхо́внꙋю впа́дшагѡ , и҆
сластьмѝ дш҃ꙋ ѡ҆скверни́вша и҆ бѣ́дствꙋюща , гдⷭ҇нь прⷣтче спаси́ мѧ к̾ тебѣ̀
прибѣга́ющаго . ~Ты̀ прᲂро́кѡвъ превы́шши ꙗ҆ви́лсѧ є҆сѝ , и҆́бо са́мъ ви́дѣлъ
є҆сѝ прᲂро́че прᲂпᲂвѣ́даннаго . є҆го́же непреста́ннѡ мᲂлѝ , прᲂсвѣти́ти дш҃а
на́ша . =боⷢ҇ . Н=б҃съ ши́рши ꙗ҆́вльшисѧ , є҆́же в̾ тѧ̀ вселе́нїемъ сло́ва
бг҃ᲂра́дᲂваннаѧ , ᲂу҆тѣснѧ́ющихъ мѧ̀ грѣхо́въ свᲂбᲂдѝ .

=пѣ́снь , ѕ҃ . і҆рмо́съ . Г=лꙋбина̀ стра́сте́й вᲂста̀ на мѧ̀ , и҆ бꙋ́рѧ
прᲂти́вныхъ ми вѣ́трᲂвъ , но пред̾вари́въ мѧ ты̀ спасѝ сп҃се , и҆ и҆змѝ
и҆з̾ тлѝ ꙗ҆́кᲂже спасѐ ѿ ѕвѣ́рѧ прᲂро́ка . ~Оу҆ѧзви́хсѧ грѣхо́внымъ
ѻ҆рꙋ́жїемъ , и҆ лежꙋ̀ недѣ́йственъ ве́сь . и҆́же ᲂу҆ѧ́звивыисѧ менѐ ра́ди
кᲂпїе́мъ и҆нᲂгда̀ хрⷭ҇тѐ бж҃е , и҆сцѣли́ мѧ свᲂи́мъ млрⷭ҇дїемъ . ~Стеню̀ и҆
в̾ ѕлы́хъ пребыва́ю , слезю̀ и҆ сꙋда̀ небᲂю́сѧ , нечꙋ́ствїемъ бᲂлю̀ , сло́ве
бж҃їи ᲂу҆ще́дри мѧ , и҆ спасѝ благи́ми сꙋдьба́ми свᲂи́ми . =мⷱ҇ꙋ . Ꙗ҆́=кᲂже
а҆́гньцы невᲂпїю́ще ѿ ню́дъ , ни сло́во , ни гла́съ и҆спꙋща́юще всесла́внїи
страда́льцы , к̾ закᲂле́нїю и҆ ра́намъ привᲂди́ми бы́сте , хрⷭ҇та̀
вᲂспѣва́юще . =мⷱ҇ꙋ . З=вѣре́мъ пре́дани бы́сте на снѣ́дь , мᲂрстѣ́й глꙋбинѣ̀
причаща́ющесѧ ра́дᲂстнᲂю дш҃е́ю . тѣ́мже ва́съ страда́льцы хрⷭ҇то́съ вѣнцы̀
пᲂбѣ́дными ᲂу҆красѝ . =боⷢ҇ . И҆́=же врата̀ вѣ́рᲂю спаса́емымъ , две́ри ,
и҆́миже є҆ди́нъ про́йде вᲂпло́щьсѧ за ны̀ . две́ри на́мъ пра́вды ѿве́рзи
вѣ́рнѡ тѧ пᲂю́щимъ .

=и҆́нъ , і҆рмо́съ .= ~Бе́здна пᲂслѣ́днѧѧ . ~Вᲂда́ми пᲂто́ка пи́щи ,
прекло́ньшагᲂсѧ по́д̾ рꙋкꙋ твᲂю̀ крⷭ҇ти́лъ є҆сѝ . тᲂго̀ мꙋ́дре мᲂлѝ ,
низ̾пᲂсла́ти на́мъ во́дꙋ ᲂу҆миле́нїѧ , и҆́же мно́го сᲂгрѣши́вшимъ . ~Бе́зднꙋ
ми́лᲂстемъ в̾ рецѣ̀ прⷣтче ѡ҆мы́лъ є҆сѝ , превы́спреннѧѧ небеса̀ вᲂда́ми
пᲂкрыва́ющаго , і҆с҃а чл҃кᲂлю́бца . є҆го́же мᲂлѝ и҆стᲂчи́ти ми ѡ҆ставле́нїе .
~Прибли́жисѧ хрⷭ҇то́во црⷭ҇тво , пᲂка́йтесѧ взыва́ше прⷣтче , є҆́же ᲂу҆лꙋчи́ти
спᲂдо́би любо́вїю тѧ̀ чтꙋ́щимъ , и҆ пᲂд̾ кро́въ тво́й честны́и прибѣга́ющимъ .
=боⷢ҇ . П=речⷭ҇таѧ ꙗ҆́же пло́ть сᲂзда́телю взаи́мъ да́вши , с̾ вы́шними
си́лами , и҆ с̾ пррⷪ҇ки всѣ́ми , а҆пⷭ҇лы же и҆ мч҃нки , тᲂго̀ мᲂлѝ ᲂу҆ще́дрити
рабы̀ твᲂѧ̀ .

=пѣ́снь , з҃ . і҆рмо́съ . П=ла́мень прᲂхлажде́и пе́щныи , и҆ ѻ҆́трᲂки
неѡ҆па́льнѡ спасы́и , блгⷭ҇ве́нъ є҆сѝ во́ вѣки гдⷭ҇и бж҃е ѻ҆ц҃ъ на́шихъ .
~Ѻ҆бнажи́хсѧ ѿ ри́зъ нетлѣ́нїѧ , ѡ҆блеко́хжесѧ въ дѣ́ла без̾че́стнаѧ . тѣ́мже
вᲂпїю́ ти , бж҃е ще́дрыи , дᲂбрᲂдѣ́телей мѧ̀ ѻ҆де́ждами прᲂсвѣтѝ . ~Ѻ҆чи́ма
блꙋ́дныма ѡ҆калѧ́хсѧ , и҆ раз̾сла́бленїемъ невᲂздержа́нїѧ ѡ҆скверни́хсѧ , и҆
ме́рзᲂкъ бы́хъ пред̾ тᲂбо́ю і҆с҃е , ꙗ҆́кѡ блꙋ́днаго прїими́ мѧ . =мⷱ҇ꙋ .
В=ы́шнюю жи́знь вᲂз̾люби́вше , мно́гїѧ претерпѣ́сте бᲂлѣ́зни , хрⷭ҇то́вы
ѻ҆рꙋ́жницы мч҃нкъ сᲂбо́ри , сегѡ̀ ра́ди вѣ́рᲂю ᲂу҆блажа́етесѧ . =мⷱ҇ꙋ .
П=рᲂсвѣти́вшесѧ заре́ю мꙋче́нїѧ , ѡ҆блиста́сте мно́жае сл҃нца , и҆ всѧ́къ
мра́къ без̾бо́жїѧ ѿгна́сте ст҃і́и мч҃нцы . =боⷢ҇ . Ꙗ҆́=кѡ ро́ждьши всѣ́хъ
сᲂдѣ́телѧ , ѡ҆держа́щагѡ мра́ка и҆ невѣ́дѣнїѧ , и҆ ѿ грѣха̀ и҆зба́ви мѧ , бцⷣе
чи́стаѧ при́снѡ дв҃о .

=и҆́нъ , і҆рмо́съ .= ~Трїѐ ѻ҆́трᲂцы в̾ пещѝ . ~Ꙗ҆́кѡ свѣти́льникъ свѣ́та ,
дш҃ꙋ мᲂю̀ лѣ́нᲂстїю ѡ҆мраче́ннꙋю ѡ҆зарѝ , и҆ ѡ҆слѣпле́ннꙋю к̾ пᲂкаѧ́нїю
стезѝ наставлѧ́ѧ мѧ , крⷭ҇тлю хрⷭ҇то́въ и҆ прⷣтче . ~Сꙋ́дныи ча́съ пᲂмышлѧ́ѧ
ве́сь ᲂу҆страша́юсѧ , слежꙋ̀ во мно́жествѣ без̾мѣ́стныхъ дѣѧ́нїи , крⷭ҇тлю
хрⷭ҇то́въ пред̾ста́въ , и҆зба́ви мѧ ѻ҆гнѧ̀ пред̾лежа́щагѡ мѝ . ~Пред̾ста́телю
живᲂтꙋ̀ мᲂемꙋ̀ , застꙋ́пниче мо́й прⷣтче , ѿ врагѡ́въ мѧ ви́димыхъ и҆
неви́димыхъ сᲂхранѝ , и҆ пᲂкры́й , и҆ црⷭ҇твїю нбⷭ҇нᲂмꙋ прича́стника
сᲂтвᲂрѝ . =боⷢ҇ . Д=в҃о бцⷣе сн҃а свᲂегѡ̀ мᲂлѝ , со прⷪ҇рки а҆пⷭ҇лы же и҆
мч҃нки , бꙋ́дꙋщїѧ нꙋ́жи и҆зба́вити на́съ , и҆́же тебѐ чтꙋ́щїѧ при́снѡ .

=пѣ́снь , и҃ . і҆рмо́съ . А҆́=нг҃лъ ми немо́лчнѡ в̾ вы́шнихъ сла́вимагѡ бг҃а ,
нб҃са̀ нб҃съ , землѧ̀ го́ры хо́лми глꙋбина̀ , и҆ ве́сь ро́дъ чл҃ческїи ,
хвала́ми є҆гѡ̀ ꙗ҆́кѡ твᲂрца̀ и҆ и҆зба́вителѧ бл҃гᲂслᲂви́те . ~Ꙗ҆́кѡ стра́ха
твᲂегѡ̀ не и҆мѣ́хъ живꙋ́щагѡ в̾ срⷣцы мᲂе́мъ , всю̀ скᲂнча́хъ плᲂтьскꙋ́ю сла́сть
несмы́сленыи . и҆ трепе́щꙋ твᲂегѡ̀ сꙋда̀ всѣ́хъ цр҃ю , невᲂз̾гнꙋша́йсѧ менѐ
нн҃ѣ ка́ющасѧ . ~На́ землю мы́сленꙋю мѧ̀ прейтѝ мнᲂгᲂми́лᲂстиве спᲂдо́би ,
на не́й же живꙋ́тъ кро́тцїи , пᲂкаѧ́нїемъ и҆з̾мы́въ мѧ̀ земна́гѡ грѣха̀ ,
и҆́же на землѝ без̾грѣ́шнѡ рᲂжде́исѧ ѿ дв҃ы . =мⷱ҇ꙋ . В=о свᲂе́й ва́мъ крᲂвѝ
ѡ҆червлени́шасѧ но́ги ва́ши , запина́юще врагꙋ̀ , и҆ ше́ствїе к̾ нбⷭ҇нымъ
твᲂрѧ́ще препᲂдо́бнѡ всехва́льнїи , хрⷭ҇та̀ всѣ́хъ бг҃а страстᲂте́рпцы .
=мⷱ҇ꙋ . С=ᲂвлеко́стесѧ к̾ страда́нїѧмъ , и҆ к̾ вели́кимъ бᲂре́нїемъ ,
ѡ҆бнажи́вше врага̀ , и҆ в̾ стꙋ́дъ ѡ҆блеко́сте . тѣ́мже на́ нб҃сѣхъ вѣнцено́сцы
ликꙋ́ете , сла́внїи страстᲂте́рпцы . =боⷢ҇ . І҆=а́кѡвлю тѧ̀ дᲂбро́тꙋ , и҆́же
кра́сныи дᲂбро́тᲂю гдⷭ҇ь вᲂз̾люби́въ , въ твᲂѐ чре́во всенепᲂро́чнаѧ всели́сѧ ,
чл҃ческᲂе сꙋщество̀ дᲂбро́тами прᲂсвѣти́въ , и҆ и҆́же па́че ᲂу҆ма̀ дарᲂва́ньми .

=и҆́нъ , і҆рмо́с̾ .= ~Въ непᲂстᲂѧ́ннемъ ѻ҆гнѝ . ~А҆́гньца бж҃їѧ прᲂпᲂвѣ́далъ
є҆сѝ , и҆́же грѣхѝ чл҃кѡмъ взе́млющаго , і҆ѡа́нне бжⷭ҇твеныи прⷣтче . тᲂго̀
мᲂлѝ бре́мѧ раз̾рѣши́ти грѣхо́въ мᲂи́хъ , и҆ спаса́емыхъ ча́сти спᲂдо́бити
мѧ̀ . ~Пе́щи пла́мене гᲂрѧ́щагѡ , тмы̀ несвѣти́мыѧ крᲂмѣ́шнїѧ и҆зба́ви мѧ ,
и҆́же во тмѣ̀ ѕлы́хъ дѣ́лъ всегѡ̀ сᲂдержи́ма , мᲂлю́ тѧ сло́во бж҃їе
пребез̾нача́льнᲂе , ра́ди сла́внагѡ бжⷭ҇твенагѡ крⷭ҇тлѧ твᲂегѡ̀ . ~Пꙋсты́ннымъ
дш҃а́мъ и҆ беспло́днымъ , пᲂкаѧ́нїе бл҃гᲂпло́дїѧ прᲂпᲂвѣ́далъ є҆сѝ , гдⷭ҇нь
бжⷭ҇твеныи прᲂро́че , тернᲂно́снꙋю дш҃ꙋ мᲂю̀ ѿ всѣ́хъ сласте́й ѡ҆чи́сти , ꙗ҆́кѡ
да вᲂз̾ращꙋ̀ бл҃ги́хъ дѣ́лъ кла́съ . =боⷢ҇ . Ꙗ҆́=кѡ мт҃и бж҃їѧ , мᲂлѝ
со ст҃ы́ми а҆́нг҃лы и҆ пррⷪ҇ки , а҆пⷭ҇лы же и҆ мч҃нки , бѣ́дъ и҆ скᲂрбе́й , и҆
бꙋ́дꙋщихъ всѣ́хъ мꙋ́къ и҆зба́вити , и҆́же тебѐ бцⷣꙋ и҆спᲂвѣ́дающихъ . =та́же ,
пѣ́снь бцⷣѣ . в=ели́читъ дш҃а мᲂѧ̀ .= и҆ =пᲂкло́ны .

=пѣ́снь , ѳ҃ . і҆рмо́съ . Б=л҃гᲂслᲂве́нъ гдⷭ҇ь бг҃ъ і҆и҃левъ , вᲂз̾дви́гнꙋвыи
ро́гъ спасе́нїѧ на́мъ , в̾ дᲂмꙋ̀ давы́да ѻ҆́трᲂка свᲂегѡ̀ , млрⷭ҇дїѧ ра́ди
млⷭ҇ти , в̾ ни́хъ же пᲂсѣтѝ на́съ вᲂсто́къ с̾вы́ше , и҆ напра́вилъ ны̀ є҆́сть
на пꙋ́ть ми́ренъ . ~Сѐ вре́мѧ бл҃гᲂпрїѧ́тнѡ , и҆ де́нь ѡ҆чище́нїѧ ,
ѡ҆брати́сѧ и҆ вᲂсхᲂщѝ про́чеє ѽ дш҃е , твᲂри́ти плᲂды̀ разꙋмѣ́нїѧ ,
да небеспло́днꙋ тѧ̀ ѡ҆брѧ́щетъ , сме́ртнаѧ сѣки́ра стра́шнаѧ . и҆ ꙗ҆́кѡ
смᲂко́вницꙋ дре́внюю пᲂсѣ́кши , ѻ҆гню̀ та́мᲂшнемꙋ по́слетъ . ~Ꙗ҆́кᲂже и҆нᲂгда̀
бᲂга́тыи веселю́сѧ в̾ пи́щи , немилᲂсе́рдїе мно́го и҆мы́и к̾ бли́жнемꙋ , и҆
ѻ҆гнѧ̀ не ᲂу҆страша́юсѧ не ᲂу҆гаси́магѡ . тѣ́мже влⷣко , ᲂу҆мѧгчи́ ми
ѡ҆камене́нїе дш҃и , ꙗ҆́кѡ да пᲂнѐ на кᲂне́цъ млрⷭ҇дїемъ прᲂсвѣщꙋ́сѧ
ѡ҆мраче́нныи . =мⷱ҇ꙋ . З=на́менавшесѧ мч҃нцы бжⷭ҇твенᲂю кро́вїю хрⷭ҇то́вᲂю , и҆
зна́меньми вѣ́рᲂю стра́ждꙋще крѣ́пкѡ , невѣ́рныѧ врагѝ низ̾лᲂжи́сте , и҆
ѿ пре́лести скве́рныѧ мно́гїѧ лю́ди и҆схити́сте . лꙋча́ми бжⷭ҇твеными
прᲂсвѣти́вше сїѧ̀ свѣ́тᲂмъ бг҃ᲂразꙋ́мїѧ . =мⷱ҇ꙋ . И҆=з̾ѡщре́ни ꙗ҆ви́стесѧ
мечѝ , сѣкꙋ́ще вра́жїѧ ѡ҆пᲂлче́нїѧ , бжⷭ҇твенїи хрⷭ҇то́вы мч҃нцы , и҆
сᲂсꙋ́ды вмѣсти́вше зарю̀ ст҃ы́ѧ трⷪ҇цы , и҆ свѣ́щницы свѣтѧ́щїи вѣ́рнымъ свѣ́тъ
бл҃гᲂче́стїѧ , и҆ сїѡ́на мы́сленагѡ и҆́стиннїи гра́жане . =боⷢ҇ .
С=вѣтᲂви́дна тѧ ѻ҆́блака пррⷪ҇къ пред̾зри́тъ , и҆з̾ него́ же вели́кᲂе сл҃нце
ꙗ҆ви́сѧ на́мъ хрⷭ҇то́съ бг҃ъ , и҆ прᲂсвѣтѝ ꙗ҆́же пе́рвѣе ѡ҆мраче́нныѧ . тᲂго̀
ᲂу҆́бѡ мᲂлѝ бл҃га́ѧ , стрⷭ҇те́й мᲂи́хъ ѻ҆́блаки ѿгна́ти , и҆ свѣ́тᲂмъ
бжⷭ҇твенымъ прᲂсвѣти́ти .

=и҆́нъ , і҆рмо́съ .= ~Въ зако́ннемъ сѣннᲂписа́нїи . ~Въ зако́ннꙋю сѣ́нь
прини́къ , зарѝ бжⷭ҇твеныѧ бл҃гᲂда́ти бᲂга́тство ᲂу҆зрѣ́въ , земны́ѧ кᲂнцы̀
мꙋ́дре прᲂсвѣща́ѧ , и҆ тмꙋ̀ прᲂгᲂнѧ̀ неразꙋ́мїѧ прᲂро́че . сегѡ̀ ра́ди тѧ̀
чте́мъ . ~Ꙗ҆́кѡ мч҃нкъ хрⷭ҇то́въ , ꙗ҆́кѡ бжⷭ҇твеныи крⷭ҇тль , ꙗ҆́кѡ пᲂкаѧ́нїѧ
свѣти́льникъ , и҆ ꙗ҆́кѡ ᲂу҆́тро бл҃гᲂче́стїѧ , ве́тхᲂмꙋ хᲂда́тай и҆ но́вᲂмꙋ ,
ѻ҆бетша́вшꙋю ѕло́бᲂю смире́ннꙋю мᲂю̀ дш҃ꙋ , разꙋмѣ́нїемъ бжⷭ҇твенымъ ѡ҆бнᲂви́въ
прᲂсвѣтѝ . ~Въ ча́съ ᲂу҆́жасныи , в̾ ча́съ стра́шныи , в̾ ча́съ ѡ҆сꙋже́нїѧ ,
ѡ҆сꙋжда́ема мѧ и҆зба́ви мꙋ́дре , преще́нїѧ ждꙋ́щаго мѧ̀ та́мѡ , пᲂслꙋ́шающаго
и҆мѣ́ѧ твᲂѧ̀ мᲂльбы̀ ꙗ҆́кᲂже дрꙋ́гъ женихо́въ , спаси́телѧ дш҃а́мъ на́шимъ .
=боⷢ҇ . Ꙗ҆́=кѡ мт҃и бж҃їѧ , ꙗ҆́кѡ мт҃и и҆́же и҆з̾ тебѐ пло́тїю ро́ждьшагᲂсѧ
чⷭ҇таѧ , со беспло́тными , а҆пⷭ҇лы же и҆ пррⷪ҇ки , со ст҃ли и҆ мч҃нки , тᲂго̀
мᲂлѝ прⷭ҇нѡ ᲂу҆мири́ти ми́ръ , пречⷭ҇таѧ мт҃и дв҃о .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , пᲂкаѧ́нны . гла́съ , г҃ . Р=аз̾сѣ́ѧннаго ми ᲂу҆ма̀
сᲂберѝ гдⷭ҇и , и҆ ѡ҆леденѣ́вшеє срⷣце мᲂѐ ѡ҆чи́сти , ꙗ҆́кѡ петро́ви даѧ́ ми
пᲂкаѧ́нїе , ꙗ҆́кѡ мытарю̀ вᲂз̾дыха́нїе , и҆ ꙗ҆́кᲂже блꙋдни́цѣ сле́зы ,
да ве́лїимъ гла́сᲂмъ взыва́ю ти , бж҃е спаси́ мѧ , ꙗ҆́кѡ є҆ди́нъ млрⷭ҇дъ и҆
чл҃кᲂлю́бецъ .

=сти́хъ : и҆спо́лнихᲂмсѧ за ᲂу҆́тра . М=но́жицею пѣ́нїе сᲂдѣва́ѧ ,
ѡ҆брѣто́хсѧ грѣхѝ сᲂверша́ѧ . ꙗ҆зы́кѡмъ ᲂу҆́бѡ пѣ́нїе вѣща́ѧ , дш҃е́ю же
невмѣ́стнаѧ пᲂмышлѧ́ѧ . но ѡ҆бᲂѐ и҆спра́ви хрⷭ҇тѐ бж҃е пᲂкаѧ́нїемъ , и҆
пᲂми́лꙋй мѧ .

=сти́хъ : и҆ бꙋ́ди свѣ́тлᲂсть гдⷭ҇а бг҃а . мⷱ҇ꙋ . Ц=р҃е́й и҆ мꙋчи́телей
стра́хъ ѿри́нꙋша , хрⷭ҇то́ви во́ини , и҆ бл҃гᲂдерзнᲂве́ннѡ и҆ мꙋ́жески тᲂго̀
и҆спᲂвѣ́даше , всѧ́ческимъ гдⷭ҇а бг҃а и҆ цр҃ѧ на́шегѡ , и҆ мо́лѧтсѧ ѡ҆ дш҃а́хъ
на́шихъ .

=сла́ва , и҆ ны́нѣ , боⷢ҇ . Б=ез̾ сѣ́мене зачала̀ є҆сѝ ѿ дх҃а ст҃а , и҆
славᲂсло́вѧще вᲂспѣва́емъ тѧ̀ , ра́дꙋисѧ прест҃а́ѧ дв҃о .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=о вто́рникъ , бл҃же́нны . гла́съ , г҃ .=

~Ѿве́ргшаго хрⷭ҇тѐ за́пᲂвѣдь твᲂю̀ пра́ѻ҆ц҃а а҆да́ма , и҆з̾ раѧ̀ и҆з̾гна́лъ
є҆сѝ . разбо́йника же ще́дре , и҆спᲂвѣ́давша тѧ̀ на крⷭ҇тѣ̀ , во́нь всели́лъ
є҆сѝ , зᲂвꙋ́ща , пᲂмѧни́ мѧ сп҃се во црⷭ҇твїи сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
Ж=ите́йскими сластьмѝ , ѡ҆скверне́нꙋ притѧжа́хъ дш҃ꙋ , к̾ щедро́тамъ твᲂи́мъ
прихᲂжꙋ̀ ненача́емь ве́сь , и҆ прилѣ́жнѡ зᲂвꙋ́ ти хрⷭ҇тѐ , и҆́же свѣ́дꙋщемꙋ
є҆ди́нᲂмꙋ та́йнаѧ , ѡ҆чи́сти мѧ свᲂи́мъ млрⷭ҇дїемъ гдⷭ҇и .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Ꙗ҆́=кѡ хᲂда́тай ве́тхагѡ и҆
но́вагѡ бы́въ крⷭ҇тлю , ѡ҆бетша́вшаго мѧ прегрѣше́ньми ѡ҆бнᲂви́въ , да́ждь
твᲂи́ми мᲂльба́ми всехва́льне , хᲂди́ти непреткнᲂве́нно по стезѧ́мъ пᲂкаѧ́нїѧ ,
в̾вᲂдѧ́ща до́брѣ в̾ црⷭ҇тво хрⷭ҇то́во .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
П=о́двигᲂмъ до́брымъ пᲂдвиза́вшесѧ , до́блїи страда́льцы , без̾чи́сленыѧ
бᲂлѣ́зни пᲂдъѧ́сте , и҆ сегѡ̀ ра́ди всѣ́хъ бᲂлѣ́зни ѡ҆блегча́ете прⷭ҇нѡ , и҆
дꙋхо́въ врежде́нїѧ прᲂго́ните . тѣ́мже вѣ́рᲂю ва́съ ст҃і́и сла́вимъ .

=сла́ва . С=вѣ́тъ и҆ живо́тъ и҆ вседѣ́телѧ , трисᲂста́внꙋю є҆ди́ницꙋ ꙗ҆́кѡ
вᲂи́стинꙋ є҆́сть , всѝ сла́вимъ ѻ҆ц҃а и҆ сн҃а и҆ дх҃а , во є҆ди́нствѣ и҆
сᲂвᲂкꙋпле́нїи всѣ́хъ влⷣкꙋ и҆ гдⷭ҇а , є҆ди́нъ бо бг҃ъ в̾ трѝ лица̀
пᲂзнава́етсѧ .

=и҆ ны́нѣ . С=ᲂгрѣша́ющаго при́снѡ , и҆ прᲂгнѣ́вающаго бг҃а бл҃га́го ,
дв҃о мт҃и ᲂу҆ще́дри , и҆ пᲂкаѧ́нїѧ ѻ҆бразы̀ ꙗ҆́кѡ бл҃га́ѧ ᲂу҆тверди́ мѧ ны́нѣ ,
ꙗ҆́кѡ да бꙋ́дꙋщихъ мꙋ́къ и҆збѣ́гнꙋвъ , вᲂспѣва́ю прилѣ́жнѡ ѻ҆трᲂкᲂви́це мᲂли́твꙋ
твᲂю̀ .



