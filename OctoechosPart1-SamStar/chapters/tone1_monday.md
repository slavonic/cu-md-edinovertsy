В=ъ недѣ́лю , ве́черъ . на́ гдⷭ҇и вᲂзва́хъ , стⷯры , пᲂкаѧ́нны . гла́съ , а҃ .
поⷣ . п=рехва́льнїи мчн҃цы . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
Ѻ҆́=ч҃е пребл҃гі́и ,꙳ свᲂегѡ̀ сн҃а пᲂсла́лъ є҆сѝ ꙳ пребл҃га́гѡ гдⷭ҇а ,꙳
блꙋ́днагѡ сы́на на ра́мо взѧ́ти ,꙳ ꙗ҆́кѡ заблꙋ́ждьшеє ѻ҆вча̀ ,꙳ вᲂз̾вестѝ и҆
в̾вестѝ тᲂго̀ ꙳ ѿ ню́дꙋ же и҆спадѐ ,꙳ во ѻ҆гра́дꙋ а҆́нг҃лъ ст҃ы́хъ твᲂи́хъ ꙳
непреле́стныхъ си́лъ .

=ᲂу҆пᲂва̀ дꙋша̀ мᲂѧ̀ на́ гдⷭ҇а . Ѻ҆́=ч҃е пребл҃гі́и ,꙳ мно́гᲂю пᲂдви́жимь ꙳
свᲂе́ю бл҃гᲂсты́нею ,꙳ приве́дъ ꙗ҆́кѡ бг҃ъ ѿ несꙋ́щихъ всѧ́ческаѧ ,꙳ пᲂслѣди́ же
со́здавъ чл҃ка рꙋко́ю свᲂе́ю ꙳ по ѻ҆́бразꙋ свᲂемꙋ̀ ꙳ є҆го́же преслꙋ́шавша ,꙳
да́ннꙋю за́пᲂвѣдь є҆мꙋ̀ ,꙳ назда́лъ є҆сѝ ꙗ҆́кѡ чл҃кᲂлю́бецъ .

=да ᲂу҆пᲂва́етъ і҆и҃ль на́ гдⷭ҇а . Ч=л҃кᲂлю́бче гдⷭ҇и ,꙳ сн҃ъ сы́и ,꙳
всеи́стинныи нбⷭ҇нагѡ рᲂди́телѧ ,꙳ ꙗ҆ви́лсѧ є҆сѝ по на́съ сы́и сн҃ъ чл҃чь ,꙳
да мѧ̀ челᲂвѣ́ка ꙳ ле́стїю прельще́на ѕмїи́нᲂю ,꙳ ꙗ҆́кᲂже ѻ҆вча̀ ꙳ на ра́мꙋ
свᲂе́ю взе́мъ ,꙳ вᲂзведе́ши во ѡ҆гра́дꙋ небе́снꙋю .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , беспло́тнымъ . поⷣ , то́йже .= з=апѣ́в̾ : ѿ всѣ́хъ
без̾зако́нїи є҆гѡ̀ . Б=еспло́тнїи а҆́нг҃ли ,꙳ бж҃їю престо́лꙋ
пред̾стᲂѧ́щїи ,꙳ и҆ ѿ нꙋ́дными свѣтлᲂстьмѝ ꙳ ѡ҆блистава́еми ,꙳ и҆ свѣтᲂли́тїи
вѣ́чными сїѧ́юще ,꙳ и҆ свѣ́ти быва́юще втᲂрі́и ,꙳ хрⷭ҇тꙋ̀ мᲂли́тесѧ ,꙳
дарᲂва́ти дш҃а́мъ на́шимъ ,꙳ ми́ръ и҆ ве́лїю ми́лᲂсть .

=пᲂхвали́те є҆гѡ̀ всѝ лю́дїє . Б=еспло́тнїи а҆́нг҃ли ꙳ живо́тъ вᲂи́стинꙋ
без̾сме́ртныи ,꙳ ѿ пе́рваго прїе́мше живᲂта̀ всебᲂга́тїи ,꙳ прⷭ҇нᲂсꙋ́щныѧ ꙳ и҆
чи́стыѧ сла́вы ,꙳ зри́тели вы̀ всегда̀ пᲂказꙋ́етесѧ .꙳ свѣ́та и҆спᲂлнѧ́еми ,꙳ и҆
свѣщѝ сᲂѡбраща́емїи ꙳ сᲂвᲂкꙋпле́нїемъ и҆менꙋ́етесѧ .

=и҆ и҆́стина гдⷭ҇нѧ пребыва́етъ во́ вѣки . А҆=рха́нг҃ли , а҆́нг҃ли ꙳ нача́ла ,
прⷭ҇то́ли , гдⷭ҇ьствїѧ ,꙳ серафи́ми шестᲂкрила́тїи ,꙳ и҆ мнᲂгᲂѡчи́тїи
херꙋви́ми бжⷭ҇твенїи ,꙳ премꙋ́дрᲂсти сᲂсꙋ́ди ,꙳ си́лы , вла́сти
бжⷭ҇твенѣйшїи ,꙳ хрⷭ҇то́ви мᲂли́тесѧ ,꙳ дарᲂва́ти дш҃а́мъ на́шимъ ,꙳ ми́ръ и҆
ве́лїю млⷭ҇ть .

=сла́ва , и҆ ны́нѣ , боⷢ҇ . Ч=и́стᲂе бж҃їе жили́ще ꙳ бы́вши чи́стаѧ ,꙳
со беспло́тными мᲂли́сѧ ,꙳ чи́стѣ сᲂверши́ти мѝ ꙳ пꙋ́ть жите́йскїи ,꙳ ꙗ҆́кѡ
да непредвари́тъ ꙳ ве́черъ сме́ртныи негᲂто́ва ,꙳ и҆ ѿ́слетъ мѧ в̾ пла́мень
ѻ҆́гненыи мꙋ́читисѧ .꙳ но ты́ мѧ ѿ сегѡ̀ и҆схитѝ .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , пᲂкаѧ́нны . гла́съ , а҃ . Ꙗ҆́=кѡ
пꙋчи́на ве́лїѧ сᲂгрѣше́нїи мᲂи́хъ сп҃се , и҆ лю́тѣ пᲂгрꙋжа́юсѧ без̾зако́нїи
мᲂи́ми , да́ждь ми рꙋ́кꙋ и҆ спаси́ мѧ , ꙗ҆́кѡ петро́ви бж҃е , и҆ пᲂми́лꙋй мѧ .

=сти́хъ : к̾ тебѣ̀ вᲂзведо́хъ . Ꙗ҆́=кѡ пᲂмышле́нїи ѕлы́ми и҆ дѣ́лы ,
ѡ҆сꙋди́хсѧ сп҃се , мы́сль мнѣ̀ да́рꙋй ѡ҆браще́нїѧ бж҃е , да зᲂвꙋ́ ти ,
спаси́ мѧ бл҃гᲂда́телю бл҃гі́и , и҆ пᲂми́лꙋй мѧ .

=сти́хъ : пᲂми́лꙋй на́съ гдⷭ҇и . мⷱ҇ꙋ . М=л҃твами гдⷭ҇и всѣ́хъ ст҃ы́хъ и҆
бцⷣы , тво́й ми́ръ да́ждь на́мъ , и҆ пᲂми́лꙋй на́съ , ꙗ҆́кѡ є҆ди́нъ ще́дръ .

=сла́ва , и҆ ны́нѣ , боⷢ҇ . Н=ебе́снымъ чинѡ́мъ ра́дᲂванїе ,꙳ и҆ на землѝ
чл҃кѡмъ ,꙳ крѣ́пкаѧ пᲂмо́щнице пречⷭ҇таѧ дв҃о , ꙳ спаси́ ны и҆́же к̾ тебѣ̀
прибѣга́ющихъ ,꙳ ꙗ҆́кѡ на тѧ̀ ᲂу҆пᲂва́нїе ꙳ съ бг҃ᲂмъ бцⷣе вᲂз̾лᲂжи́хᲂмъ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ нлⷣю , на па́вечерницѣ . кано́нъ , прест҃ѣ́й бцⷣѣ .=

=глаⷭ҇ , а҃ . пѣ́снь , а҃ . і҆рмоⷭ҇ . Т=вᲂѧ̀ пᲂбѣди́тельнаѧ десни́ца ,
бг҃ᲂлѣ́пнѡ в̾ крѣ́пᲂсти прᲂсла́висѧ . та́ бо без̾сме́ртне всемᲂгꙋ́щаѧ прᲂти́вныѧ
сᲂтрѐ , і҆и҃льтѧнѡмъ пꙋ́ть глꙋбины̀ ѡ҆бно́вльши . =запѣ́въ : прест҃а́ѧ гжⷭ҇е
бцⷣе спасѝ на́съ . Н=е и҆з̾гл҃анно зачала̀ є҆сѝ бг҃а , и҆ па́че є҆стества̀
рᲂдила̀ є҆сѝ влⷣчце пречⷭ҇таѧ , землены́ѧ ѿ прегрѣше́нїи и҆змѣ́ньшагѡ . тѣ́мже
мᲂлю́ тѧ , мно́гихъ мѧ̀ прегрѣше́нїи и҆зба́ви . ~Пꙋчи́нᲂю пᲂгрꙋжа́емь бѣда́ми
грѣхо́въ , не и҆зᲂчте́нныхъ скᲂрбе́й . но ѡ҆кᲂрмле́нїемъ твᲂи́мъ си́льнымъ ,
и҆ мл҃твᲂю всенепᲂро́чнаѧ , к̾ тишинѣ̀ бжⷭ҇твенѣй пᲂкаѧ́нїѧ напра́ви .
=сла́ва . В=сеѧ̀ мᲂеѧ̀ жи́зни пред̾ста́тельнице , ѿ бѣ́дъ мно́гихъ и҆збавлѧ́ющи
мѧ̀ , и҆ бл҃гᲂда́рственыи гла́съ вᲂспѣва́ю ти бцⷣе чⷭ҇таѧ . и҆ бꙋ́дꙋщїѧ мѧ
и҆схи́ти мꙋ́ки . =и҆ ны́нѣ . Ѡ҆=бстᲂѧ́тельнаѧ нахᲂжде́нїѧ , и҆ напа́стей бꙋ́рю
ᲂу҆тᲂлѝ , мт҃и всенепᲂро́чнаѧ , и҆зба́вителѧ и҆ зижди́телѧ и҆ бг҃а на́шегѡ ,
бл҃гᲂда́ть спасе́нїѧ и҆ ѡ҆чище́нїе ми пᲂдаю́щи .

=пѣ́снь , г҃ . і҆рмо́съ . Є҆=ди́не свѣ́дыи земны́хъ сꙋщество̀ немᲂщно́е , и҆
млⷭ҇тивно внѐ ѡ҆бᲂлкі́исѧ , препᲂѧ́ши мѧ с̾вы́ше си́лᲂю , вᲂспѣва́ти ти
ст҃ы́и , цр҃кви дш҃е́внаѧ , неи҆зрече́нныѧ сла́вы ти чл҃кᲂлю́бче . ~Видѣ́нїе
ѻ҆́браза твᲂегѡ̀ пречⷭ҇тагѡ , а҆́нг҃лѡмъ ᲂу҆́бѡ сла́дᲂстно , чл҃кѡмъ же є҆́сть
спаси́тельно , дꙋхᲂво́мъ же лꙋка́вствїѧ стра́шно . є҆́же вѣ́рᲂю пᲂчита́юще и҆
цѣлꙋ́юще бцⷣе , дш҃и прᲂсвѣща́емъ . ~Крᲂвьмѝ и҆з̾ тебѐ дв҃ческими , пло́ть
свᲂю̀ ѡ҆блᲂжѝ сᲂзда́тель и҆ гдⷭ҇ь . є҆го́же мᲂлѝ всенепᲂро́чнаѧ ,
растлѣ́вша мѧ без̾мѣ́стными дѣѧ́ньми , ᲂу҆ще́дрити за неи҆зрече́ннꙋю млⷭ҇ть .
=сла́ва . Ж=и́зни стѧжа́въ тѧ̀ храни́тельницꙋ , и҆ стѣ́нꙋ непребᲂри́мꙋ . и҆
по кᲂнчи́нѣ пᲂкро́въ тѧ̀ ѡ҆брѣстѝ , и҆ застꙋ́пницꙋ непᲂбѣди́мꙋ к̾ бг҃ꙋ
в̾вᲂдѧ́щꙋ , и҆ живо́тъ пᲂдаю́щꙋ вѣ́чныи , и҆ сла́вꙋ пренепᲂро́чнаѧ . =и҆ ны́нѣ .
З=ача́тїе без̾ сѣ́менно чⷭ҇таѧ , и҆ ржⷭ҇тво̀ нетлѣ́нно , бг҃ъ бо бѣ̀ ꙗ҆́вѣ
рᲂжде́исѧ , челᲂвѣ́ческагѡ є҆стества̀ паде́нїе призыва́ѧ . тѣ́мже бцⷣꙋ тѧ̀
и҆́стиннꙋю и҆ сꙋ́щꙋю вᲂспѣва́емъ .

=пѣ́снь , д҃ . і҆рмо́съ . Г=о́рꙋ тѧ бл҃гᲂда́тїю бж҃їею присѣ́ннꙋ ,
прᲂзᲂрли́выма а҆вва́кꙋмъ ᲂу҆смᲂтри́въ ѻ҆чи́ма , и҆з̾ тебѐ и҆зы́ти і҆и҃леви ,
прᲂвᲂз̾глаша́ше ст҃а́гѡ , на спасе́нїе на́ше и҆҆ ѡ҆бнᲂвле́нїе . ~Не
ᲂу҆держа́ннᲂе стремле́нїе к̾ ѕлꙋ̀ влече́тъ мѧ , дѣ́йствїемъ врага̀ , и҆
ѻ҆бы́чаемъ лꙋка́вымъ , пᲂмᲂзи́ ми влⷣчце , да не дᲂкᲂнца̀ всепа́гꙋбныи нападе́тъ
на мѧ̀ , сме́ртїю вᲂз̾бранѧ́ѧ ми пᲂкаѧ́нїе . ~Всѐ вре́мѧ живᲂта̀ мᲂегѡ̀
и҆з̾жи́хъ въ блꙋдѣ́хъ ѕлы́хъ , и҆ ꙗ҆́звахъ лю́тыхъ , и҆ ны́нѣ ведꙋ́тъ во тмꙋ̀
смире́ннꙋю дꙋ́шꙋ мᲂю̀ си́хъ дѣ́лателѧ , бг҃ᲂрᲂди́тельнице дв҃о пᲂмᲂзи́ ми .
=сла́ва . О=у҆слы́ши гла́съ мо́й бᲂлѣ́зненыи всенепᲂро́чнаѧ , и҆́же
и҆з̾ глꙋбины̀ дш҃и привнᲂша́ю стᲂна́ньми , и҆ разрѣше́нїе пᲂда́ждь ми
дᲂлго́въ , и҆́же сᲂдѣ́ѧхъ ѡ҆каѧ́нныи , мы́слїю и҆ нра́вᲂмъ несмы́сленымъ . =и҆
ны́нѣ . В=лⷣчце ми́рꙋ бцⷣе пᲂмᲂзи́ ми , прелꙋка́выи вра́гъ пᲂглᲂща́етъ мѧ
ѕѣ́льнѣ , лю́тыми вᲂспᲂмина́ньми и҆ пᲂмышле́ньми , и҆́же ѿ́ бг҃а мѧ
разлꙋча́ютъ . не ѡ҆ста́ви ᲂу҆́бѡ менѐ , нижѐ пре́зри .

=пѣ́снь , є҃ . і҆рмо́съ . П=рᲂсвѣще́й сїѧ́нїемъ прише́ствїѧ твᲂегѡ̀
хрⷭ҇тѐ , и҆҆ ѡ҆свѣще́и крⷭ҇то́мъ си мирскі́ѧ кᲂнцы̀ , срⷣца̀ прᲂсвѣтѝ свѣ́тᲂмъ
твᲂегѡ̀ бг҃ᲂразꙋ́мїѧ , правᲂвѣ́рнѡ хва́лѧщимъ тѧ . ~Сѐ гᲂто́вꙋ ко спасе́нїю
по́мᲂщь стѧжа́хъ , сегѡ̀ ра́ди тебѣ̀ припа́даю , и҆ зᲂвꙋ̀ со слеза́ми , бцⷣе
и҆зба́ви мѧ ѿ стрѣ́лъ чꙋжа́го , и҆ бꙋ́дꙋщаго и҆стѧза́нїѧ . ~Ты̀ крѣ́пᲂсть
мᲂѧ̀ , ты̀ пᲂхвала̀ и҆ ра́дᲂванїе , и҆ храни́тельница ми є҆сѝ , и҆
застꙋпле́нїе , и҆ прибѣ́жище , и҆ пред̾ста́тельница непᲂбѣди́ма , прест҃а́ѧ
бцⷣе дв҃о . тѣ́мже спасѝ раба̀ свᲂегѡ̀ . =сла́ва . Ѡ҆=скве́рньшꙋюсѧ
ѡ҆каѧ́ннꙋю ми дꙋ́шꙋ стрⷭ҇тьмѝ , ѡ҆крᲂпле́нїемъ бжⷭ҇твеныѧ ти мᲂли́твы
ѡ҆чи́сти , бцⷣе пречⷭ҇таѧ , пᲂдаю́щи спасе́нїѧ сѝ свѣ́тлꙋю ѻ҆де́ждꙋ . =и҆
ны́нѣ . В=ъ жи́зни мᲂе́й тве́рдᲂе ми ѡ҆кᲂрмле́нїе сꙋ́щи , тревᲂлне́нїѧ
и҆збавлѧ́ющи мно́гихъ ѡ҆бстᲂѧ́нїи , и҆ во и҆схо́дѣ мᲂе́мъ мᲂлю́ тѧ ,
пред̾ста́ни ми , спаса́ющи мт҃и хрⷭ҇та̀ бг҃а .

=пѣ́снь , ѕ҃ . і҆рмо́съ . Ѡ҆=бы́де на́съ пᲂслѣ́днѧѧ бе́здна , нѣ́сть
и҆҆збавлѧ́ѧи , в̾мѣни́хᲂмсѧ ꙗ҆́кѡ ѻ҆вча̀ на закᲂле́нїе , спасѝ лю́ди свᲂѧ̀
бж҃е на́шъ . ты́ бо крѣ́пᲂсть немᲂщны́мъ и҆҆ и҆҆справле́нїе . ~Без̾невѣ́стнаѧ
бг҃ᲂрᲂди́тельнице пречи́стаѧ , рꙋ́кꙋ твᲂю̀ прᲂстри́ ми , и҆ и҆схи́ти
и҆з̾ глꙋбины̀ ѕо́лъ и҆́хже безꙋ́мїемъ и҆схᲂда́таихъ , мᲂе́й дш҃и стра́стнѣй
преѡ҆каѧ́нныи . ~Вᲂста́ни чⷭ҇таѧ на́ пᲂмᲂщь рабꙋ̀ твᲂемꙋ̀ и҆мꙋ́щемꙋ наде́ждꙋ
свᲂю̀ с̾ бг҃ᲂмъ , к̾ твᲂемꙋ̀ застꙋпле́нїю непᲂбѣди́мᲂмꙋ , да не вра́гъ
вᲂзмо́гъ , во́зметъ и҆ пᲂгꙋби́тъ мѧ . =сла́ва . Б=ᲂлѧ́щимъ цѣли́телѧ ,
па́дающимъ вᲂста́нїе , сᲂгрѣша́ющимъ ѡ҆чище́нїе , бцⷣе тебѐ мᲂлю̀ ,
со слеза́ми припа́даю и҆ зᲂвꙋ́ ти , ꙗ҆́кѡ си́льна сама́ мѧ спасѝ пᲂгиба́ющагѡ .
=и҆ ны́нѣ . П=ᲂми́лꙋй чⷭ҇таѧ смире́ннꙋю ми дш҃ꙋ , пред̾варѝ и҆ вᲂсхи́ти , и҆
зе́млющи ю҆̀ ѿ лꙋка́вагѡ , тщи́тбᲂсѧ в̾ про́пасть пᲂсла́ти ю҆̀ , ѕлы́хъ ра́ди ,
и҆́хже лѣ́нᲂсть мно́гаѧ сᲂдѣ́ла .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , а҃ .
М=ᲂли́твеницꙋ к̾ бг҃ꙋ стѧжа́хᲂмъ тѧ̀ всѝ , чⷭ҇таѧ притѣка́емъ в̾ цр҃кᲂвь твᲂю̀
ст҃ꙋ́ю , прᲂсѧ́ще по́мᲂщи ѿ тебѐ при́снѡ дв҃о . и҆зба́ви ᲂу҆́бѡ на́съ
ѿ бѣсо́вскїѧ ѕло́бы и҆ мꙋче́нїѧ , и҆ ѡ҆сꙋжде́нїѧ страшна́гѡ , тѧ̀
блажа́щихъ .

=пѣ́снь , з҃ . і҆рмо́съ . Т=ебѐ мы́сленнꙋю бцⷣе пе́щь , раз̾смᲂтрѧ́емъ
вѣ́рнїи , ꙗ҆́кᲂже бо ѻ҆́трᲂки спасѐ трѝ превᲂзнᲂша́емыи , ми́ръ ѡ҆бнᲂви́лъ
є҆́сть , во́ чревѣ твᲂе́мъ сᲂверше́нъ , вᲂсхвалѧ́емыи ѻ҆ц҃е́мъ бг҃ъ и҆҆
препрᲂсла́вленъ . ~Бжⷭ҇твенаѧ ски́нїѧ влⷣцѣ бы́сть , ꙗ҆́кѡ заче́нши во́ чревѣ ,
и҆ ро́ждьши сегѡ̀ пло́тїю , є҆ди́на непᲂро́чнаѧ . тѣ́мже на́съ и҆зба́ви ,
страсте́й и҆ бᲂлѣ́зней , и҆ скᲂрбе́й и҆ дᲂлго́въ , и҆́бо и҆́маши крѣ́пᲂсть и҆
си́лꙋ мно́гꙋ . ~Оу҆ста́ви чⷭ҇таѧ бᲂлѣ́знь нестерпи́мꙋю , преѡ҆каѧ́нныѧ ми дш҃и ,
ра́дᲂсть ми и҆́стиннꙋю влⷣчце пᲂдаю́щи , рѣша́щи прегрѣше́нїи мᲂи́хъ мно́гихъ
мꙋ́тнꙋю вᲂлнꙋ̀ , ты́ бо ми є҆сѝ прибѣ́жище и҆ и҆збавле́нїе . =сла́ва . В=сѐ
на тѧ̀ ᲂу҆пᲂва́нїе пᲂлᲂжи́хъ спасе́нїѧ мᲂегѡ̀ . тѧ́ бо стѧжа́хъ по́мᲂщь , и҆
непᲂбᲂри́мъ сто́лпъ и҆ ᲂу҆тверже́нїе , и҆ тве́рдᲂсти и҆звѣще́нїе . и҆ тᲂбо́ю
црⷭ҇тво пᲂлꙋчи́ти надѣ́юсѧ влⷣчце . =и҆ ны́нѣ . В=ᲂсто́къ сл҃нца бы́сть сла́вы
влⷣчце чⷭ҇таѧ , тᲂбо́ю бо ꙗ҆вле́исѧ , всѧ̀ свᲂбᲂдѝ тмы̀ и҆ невѣ́дѣнїѧ , и҆
смра́дныхъ прегрѣше́нїи . тѣ́мже вᲂпїю́ ти , внѣ́шнїѧ мѧ̀ тмы̀ свᲂбᲂдѝ .

=пѣ́снь , и҃ . і҆рмо́съ . В=пещѝ дѣ́ти і҆и҃левы , ꙗ҆́кᲂже в̾гᲂрни́лѣ
дᲂбро́тᲂю бл҃гᲂче́стїѧ , чистѣ́е зла́та блеща́хꙋсѧ гл҃юще , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , по́йте и҆҆ превᲂзнᲂси́те є҆гѡ̀ во́ вѣки . ~Страсте́й
смꙋще́нїе , лю́тѣ ѡ҆скᲂрблѧ́етъ дш҃ꙋ мᲂю̀ бцⷣе . тишины́ же и҆ ми́ра ꙗ҆́же
вино́вника чи́стаѧ , и҆ пᲂда́телѧ ро́ждьши , в̾ ми́рнѣ ᲂу҆стрᲂе́нїи
сᲂблюда́ющи , ти́хᲂстныѧ мѧ̀ и҆спо́лни ра́дᲂсти и҆ весе́лїѧ . ~Спасе́нїю
хᲂда́таица на́мъ ꙗ҆ви́сѧ бцⷣе , ро́ждьшаѧ сп҃са и҆ влⷣкꙋ всѧ́ческимъ . тѣ́мже
мᲂлю́ тѧ , спасе́нїю спᲂдо́би смире́нꙋю мᲂю̀ дш҃ꙋ . пѣснᲂсло́вити тѧ̀ вѣ́рнѡ
во всѧ̀ вѣ́ки . =сла́ва . И҆́=же зижди́телѧ всѣ́мъ и҆ бг҃а , не и҆з̾гл҃аннѡ
заче́нши , спаси́ мѧ ѿ тлѝ , и҆ всѧ́кᲂгѡ и҆скꙋше́нїѧ . и҆ да́рꙋй вᲂпи́ти
при́снѡ , блгⷭ҇ви́те всѧ̀ дѣ́ла гдⷭ҇а , по́йте и҆҆ превᲂзнᲂси́те є҆гѡ̀
во́ вѣки . =и҆ нн҃ѣ . В=сѧ́ческимъ зижди́телѧ и҆ бг҃а , рᲂдила̀ є҆сѝ дв҃о .
є҆го́же мᲂлѝ , дарᲂва́ти прегрѣше́ней ѡ҆чище́нїе , и҆ скᲂрбе́й и҆збавле́нїе
и҆ напа́стей , и҆ вѣ́чнагѡ ѻ҆гнѧ̀ и҆ ѡ҆сꙋжде́нїѧ , славᲂсло́вѧщимъ
непреста́ннѡ твᲂю̀ сла́вꙋ .

=пѣ́снь , ѳ҃ . і҆рмо́съ . Ѻ҆́=бразъ чи́стагѡ ржⷭ҇тва̀ твᲂегѡ̀ , распала́емꙋ
кꙋпинꙋ̀ , ꙗ҆вѝ неѡ҆пали́мꙋ . и҆҆ ны́нѣ на на́съ напа́стей свирѣ́пѣющꙋю
ᲂу҆гаси́ти мо́лимсѧ пе́щь , да тѧ̀ бцⷣе непреста́ннѡ велича́емъ . ~Мт҃и бж҃їѧ
всенепᲂро́чнаѧ , ми́лᲂстивнꙋю сѝ ᲂу҆тро́бꙋ мнѣ̀ ѿве́рзи . и҆ ѿ ᲂу҆́стъ
мы́сленагѡ во́лка и҆зба́ви мѧ , и҆́щꙋщагѡ пᲂгꙋби́ти и҆ раз̾тли́ти мѧ . пᲂми́лꙋй
мᲂлю́ тѧ , невᲂз̾вратѝ менѐ пᲂсра́млена раба̀ твᲂегѡ̀ . ~Всеѧ́ ми жи́зни бꙋ́ди
пред̾ста́тельница , и҆ тве́рдᲂе застꙋпле́нїе , и҆ и҆зба́ви мѧ̀ всечⷭ҇таѧ
ѿ мно́гихъ напа́стей и҆ печа́лей , и҆ вра́гъ ꙗ҆зыкᲂбо́лїѧ . но и҆ ѻ҆гнѧ̀
вѣ́чнаго и҆зба́ви мѧ̀ . =сла́ва . Є҆=ди́на бᲂлѧ́щимъ пᲂсѣще́нїе , є҆ди́на
па́дшимъ и҆справле́нїе влⷣчце , є҆ди́на к̾ бг҃ꙋ рꙋкᲂво́дница и҆ вхо́дъ ,
є҆ди́на хᲂда́таице вѣ́чныхъ бл҃гъ , пᲂми́лꙋй мѧ̀ є҆ди́наго , и҆́же па́че всѣ́хъ
сᲂгрѣши́вшагѡ . =и҆ ны́нѣ . П=рїимѝ мᲂю̀ сле́знꙋю ны́нѣ мл҃твꙋ , и҆ пᲂда́ждь
мѝ ѡ҆ставле́нїе сᲂгрѣше́нїй , мно́гихъ и҆ ѕлы́хъ , и҆́хже сᲂгрѣши́хъ , бцⷣе
всепѣ́таѧ влⷣчце . до кᲂнца́ бо пᲂгиба́ю , ѿ без̾мѣ́рнагѡ ѿча́ѧнїѧ . =та́же ,
д=ᲂсто́йнѡ є҆́сть . =и҆= про́чеє , ѡ҆бы́чно . =и҆= ѿпꙋ́стъ .

В=ъ пᲂнедѣ́льникъ , на ᲂу҆́трени . по а҃ , стихᲂло́гїи . сѣда́льны ,
пᲂкаѧ́нны . гла́съ , а҃ . В=ъ без̾зако́нїихъ за́чатъ є҆́смь а҆́зъ блꙋ́дныи ,
несмѣ́ю взира́ти на высᲂтꙋ̀ нбⷭ҇нꙋю . но дерза́ѧ на чл҃кᲂлю́бїе зᲂвꙋ́ ти , бж҃е
ѡ҆чи́сти мѧ грѣ́шнагѡ , и҆ спаси́ мѧ . =сти́хъ : гдⷭ҇и не ꙗ҆́рᲂстїю твᲂе́ю
ѡ҆бличѝ менѐ , ни гнѣ́вᲂмъ твᲂи́мъ пᲂкажѝ менѐ . А҆́=ще пра́ведникъ є҆два̀
спасе́тсѧ , а҆́зъ же грѣ́шныи гдѣ̀ ꙗ҆влю́сѧ , и҆́же тѧгᲂты̀ и҆ ва́ра дневна́го
непᲂне́сшїи ; но с̾ нае́мники є҆ди́наго на́ десѧте часа̀ , причти́ мѧ бж҃е , и҆
пᲂми́лꙋй мѧ̀ . =сла́ва , и҆ нн҃ѣ , боⷢ҇ . Ч=ꙋ́до чꙋдесе́мъ ѡ҆бра́дᲂваннаѧ ,
в̾ тебѣ̀ зрѧ́щи тва́рь ра́дꙋетсѧ , зача́тъ бо без̾ сѣ́мене , и҆ рᲂдила̀ є҆сѝ
не и҆зрече́ннѡ . є҆го́же чинᲂнача́лїѧ а҆́нг҃льскаѧ зрѣ́ти немо́гꙋтъ . тᲂго̀
бцⷣе мᲂлѝ , спасти́сѧ дш҃а́мъ на́шимъ .

=по в҃ , стихᲂло́гїи . сѣда́ленъ , гла́с̾ , а҃ . Ѡ҆=бъѧ́тїѧ ѻ҆́ч҃а
ѿве́рсти ми пᲂтщи́сѧ , блꙋ́днѣ бо и҆зжи́хъ мᲂѐ житїѐ , но на бᲂга́тство
не и҆зживꙋ́щеє взира́ю щедро́тъ твᲂи́хъ сп҃се , ны́нѣ ѡ҆бнища́вшеє мѝ срⷣце
непре́зри . тебѣ́ бо гдⷭ҇и ᲂу҆миле́нїемъ зᲂвꙋ̀ , сᲂгрѣши́хъ ѻ҆́ч҃е на́ нб҃о и҆
пред̾тᲂбо́ю . =сти́х̾ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ .
С=трада́нїѧ пᲂхвало́ю , и҆ вѣне́чнᲂю по́честїю , сла́внїи страстᲂте́рпцы
ѡ҆дѣ́ѧвшесѧ тᲂбо́ю гдⷭ҇и . терпѣ́нїемъ ᲂу҆́бѡ ра́нъ , без̾зако́нныхъ
пᲂбѣди́ша , и҆ си́лᲂю бжⷭ҇твенᲂю ѿ небе́съ пᲂбѣ́дꙋ прїѧ́ша . тѣ́хъ мл҃твами ,
и҆ на́съ свᲂбᲂдѝ ѿ неви́димаго врага̀ , сп҃се и҆ спасѝ на́съ . =сла́ва , и҆
ны́нѣ , боⷢ҇ . И҆=звѣ́стнаѧ пред̾ста́тельнице и҆ пᲂмо́щнице всѣ́мъ ,
ᲂу҆пᲂва́нїе непᲂкᲂлѣби́мᲂе , и҆ застꙋ́пнице ми́рꙋ , пᲂми́лꙋй на́съ ꙗ҆́кѡ
блага̀ , и҆ да́рꙋй сᲂгрѣше́нїемъ ѡ҆чище́нїе , и҆ дш҃а́мъ спасе́нїе , и҆
на пᲂкаѧ́нїѧ стезѝ наста́ви . к̾ тебѣ́ бо прибѣга́емъ вѣ́рᲂю , и҆ тебѐ
мо́лимъ те́плѣ , и҆ про́симъ любо́вїю , не ѿста́ви ѿ на́съ ми́лᲂсти твᲂеѧ̀ .

=по г҃ , стихᲂло́гїи . сѣда́ленъ , гла́съ , а҃ . С=ꙋди́ще твᲂѐ стра́шно , и҆
сꙋ́дъ пра́веденъ , дѣла́ же мᲂѧ̀ лю́та . но ты̀ са́мъ млⷭ҇тиве пред̾вари́въ мѧ
спасѝ , и҆ мꙋ́ки свᲂбᲂдѝ , и҆ и҆зба́ви влⷣко шꙋ́ихъ ча́сти , и҆ спᲂдо́би мѧ
ѡ҆деснꙋ́ю тебѐ ста́ти сꙋдїѐ пра́ведныи . =сла́ва , и҆ ны́нѣ , боⷢ҇ .
Б=ез̾невѣ́стнаѧ чи́стаѧ бцⷣе дв҃о , є҆҆ди́на вѣ́рнымъ пред̾ста́тельнице и҆
пᲂкро́ве , ѿ бѣ́дъ и҆ скᲂрбе́й и҆ лю́тыхъ ѡ҆бстᲂѧ́нїи всѣ́хъ и҆зба́ви , и҆́же
на тѧ̀ наде́жꙋ ѻ҆трᲂкᲂви́це и҆мꙋ́щихъ . и҆ дш҃а на́ша спасѝ , бжⷭ҇твеными
мл҃твами свᲂи́ми .

В=ъ пᲂнедѣ́льникъ , кано́нъ пᲂкаѧ́ненъ . гла́съ , а҃ . пѣ́снь , а҃ .
і҆рмо́съ . Т=вᲂѧ̀ пᲂбѣди́тельнаѧ десни́ца , бг҃ᲂлѣ́пнѡ в̾ крѣ́пᲂсти
прᲂсла́висѧ . та́ бо без̾сме́ртне всемᲂгꙋ́щаѧ прᲂти́вныѧ сᲂтрѐ , і҆и҃льтѧнѡмъ
пꙋ́ть глꙋбины̀ ѡ҆бно́вльши . =запѣ́въ : сла́ва тебѣ̀ бж҃е на́шъ , сла́ва тебѣ̀ .
Г=рѣхо́въ мᲂи́хъ ᲂу҆мнᲂже́нїе пᲂтребѝ , по мно́жествꙋ хрⷭ҇тѐ млⷭ҇тей твᲂи́хъ
мᲂлю́тисѧ . и҆ мы́сль ѡ҆браще́нїѧ ми да́рꙋй , да прᲂславлѧ́ю и҆́же па́че
ᲂу҆ма̀ твᲂю̀ бл҃гᲂсты́ню . ~Ꙗ҆ви́лсѧ є҆сѝ за милᲂсе́рдїе щедро́тъ , на землѝ
вᲂплᲂща́емь челᲂвѣ́къ . тѣ́мже па́че челᲂвѣ́ка сло́ве бж҃їи сᲂгрѣши́вша ,
прїими́ мѧ нн҃ѣ , с̾ пᲂкаѧ́нїемъ щедро́тамъ твᲂи́мъ припа́дающагѡ . =запѣ́въ :
ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . М=е́ртвᲂсти пᲂдо́бѧщесѧ хрⷭ҇та̀ ,
во́лею пᲂстрада́вшагѡ всехва́льнїи , стра́сти претерпѣ́сте мнᲂгᲂви́дныѧ и҆
сме́рть , при́снѡ сла́внїи . тѣ́мже без̾сме́ртнᲂе житїѐ ᲂу҆лꙋчи́сте мч҃нцы .
=мⷱ҇ꙋ . Ѻ҆́=гнь любвѐ бжⷭ҇твеныѧ , пресла́вно внꙋ́трь нᲂсѧ́ще ст҃і́и , ѻ҆гнѧ̀
не ᲂу҆бᲂѧ́стесѧ , но те́плѣ бᲂлѣ́зни пᲂдъѧ́сте , мнᲂгᲂбо́жїѧ ле́сть всѧ́кꙋ
пᲂпали́сте . =боⷢ҇ . Ч=и́нᲂве беспло́тныхъ , с̾ на́ми вᲂспѣва́ютъ тѧ̀
дв҃о всепѣ́таѧ . не ѡ҆быме́ннаго бо во́чревѣ твᲂе́мъ вᲂплᲂще́нна рᲂдила̀ є҆сѝ ,
пребы́вши дв҃ᲂю ꙗ҆́кᲂже и҆ пре́жде ржⷭ҇тва̀ , бг҃ᲂневѣ́сто .

=дрꙋгі́и кано́нъ , беспло́тнымъ . і҆рмо́съ , то́йже . =з=апѣ́въ : ст҃і́и
а҆рха́нг҃ли и҆ а҆́нг҃ли , мᲂли́те бг҃а ѡ҆ на́съ . П=рⷭ҇то́лꙋ пред̾стᲂѧ́ще
свѣ́тлѡ влⷣчнемꙋ , пречи́стїи а҆́нг҃ли , ѻ҆ц҃ꙋ сᲂбез̾нача́льна , и҆ тᲂго̀
вели́кагѡ сᲂвѣ́та а҆́нг҃ла , сло́во ми вдᲂхнꙋ́ти ва́съ пᲂю́щꙋ мᲂли́тесѧ .
=двⷤа . З=ерца́ла свѣ́та бг҃ᲂнача́льнагѡ , и҆ трисл҃нечныѧ зарѝ сїѧ́нїе ,
в̾ себѣ̀ прїе́млюща по є҆ли́кꙋ пᲂсти́жнѡ , а҆́нг҃льскїѧ чи́ны пе́рвѣе
ᲂу҆мы́сливъ , ᲂу҆́мъ бжⷭ҇твеныи сᲂста́вивъ . =боⷢ҇ . О=у҆краси́выи ꙗ҆́кѡ бг҃ъ
чинᲂнача́лїѧ вы́шнихъ си́лъ , во́ чрево твᲂѐ бцⷣе не и҆скꙋсᲂбра́чнᲂе
всели́сѧ , херꙋви́мъ вы́шшеє , и҆ пло́ть непремѣ́нна бы́сть .

=пѣ́снь , г҃ . і҆рмо́съ . Є҆=ди́не свѣ́дыи земны́хъ сꙋщество̀ немᲂщно́е , и҆
млⷭ҇тивно внѐ ѡ҆бᲂлкі́исѧ , препᲂѧ́ши мѧ с̾вы́ше си́лᲂю , вᲂспѣва́ти ти
ст҃ы́и , цр҃кви дш҃е́внаѧ , неи҆зрече́нныѧ сла́вы ти чл҃кᲂлю́бче . ~Вᲂзни́кни
грѧдѝ ѽ дꙋшѐ , и҆ вᲂзᲂпі́и сᲂгрѣши́хъ , є҆ди́нᲂмꙋ свѣ́дꙋщемꙋ всѧ̀ та́йнаѧ
твᲂѧ̀ , и҆ пᲂкаѧ́нїѧ плᲂды̀ пᲂкажѝ , ꙗ҆́кѡ да ᲂу҆ще́дритъ тѧ̀ ще́дрыи гдⷭ҇ь ,
и҆ ѻ҆гнѧ̀ вѣ́чнагѡ и҆зба́витъ . ~Ѡ҆чи́сти є҆ди́не бл҃же , ѡ҆чи́сти и҆ спаси́
мѧ . ꙗ҆́кѡ мыта́рь со́ страхᲂмъ вᲂпїю́ ти , мно́жество грѣхо́въ влекі́и
с̾ сᲂбо́ю . и҆ преклᲂнѧ́емъ є҆́смь тѧгᲂто́ю прегрѣше́нїи , и҆ стꙋда̀
без̾мѣ́рнагѡ и҆спᲂлнѧ́юсѧ . =мⷱ҇ꙋ . М=ꙋ́дрᲂстїю и҆ ра́зꙋмᲂмъ и҆́стиннымъ мч҃нцы
прᲂсвѣща́еми , є҆́ллинскꙋю мꙋ́дрᲂсть ѡ҆бꙋи́ша , мꙋ́дрᲂстнꙋю же ѕло́бꙋ
разрꙋши́ша . и҆ крѣ́пкѡ пᲂстрада́вше , дᲂсто́йнѣ вᲂспрїѧ́ша пᲂбѣ́ды вѣнцы̀
ра́дꙋющесѧ . =мⷱ҇ꙋ .= ~Є҆ди́ницꙋ є҆стество́мъ , трⷪ҇цꙋ же ли́цы , страда́льцы
и҆спᲂвѣ́дающе . пре́лести же мнᲂгᲂбо́жїѧ , бжⷭ҇твенᲂю вѣ́рᲂю пᲂтреби́сте , и҆
свѣти́льницы ꙗ҆́вльшесѧ , всѣ́хъ ѡ҆зарѧ́юще срⷣца̀ , зарѧ́ми бл҃гᲂда́тными .
=боⷢ҇ . С=т҃а́ѧ бг҃ᲂневѣ́сто чи́стаѧ , ст҃а́гѡ рᲂдила̀ є҆сѝ , во ст҃ы́хъ
пᲂчива́ющагѡ , сн҃а и҆ сло́ва ѻ҆ц҃ꙋ сᲂбез̾нача́льнагѡ , ѡ҆сщ҃а́ющагѡ ст҃ы́мъ
дх҃ᲂмъ , и҆́же тᲂго̀ бл҃гᲂче́стнѡ ѡ҆сщ҃а́ющихъ .

=и҆́нъ і҆рмо́съ , то́йже . С=вѣ́тꙋ бг҃ᲂдѣ́тельнᲂмꙋ , серафи́ми и҆́скренно
приближа́ющесѧ . и҆ мно́жицею тᲂго̀ насыща́еми , первᲂда́тными сїѧ́ньми ,
первᲂдѣ́тельно свѣ́тѧтсѧ . и҆ ꙗ҆́кѡ свѣ́ти втᲂрі́и быва́ютъ пᲂлᲂже́нїемъ
ѡ҆бᲂжа́еми . =двⷤа . А҆́=нг҃льскꙋю свѣ́тлᲂсть , пѣ́ти ᲂу҆се́рднѡ жела́юще ,
ꙗ҆́же тѣ́хъ ра́ди ѿ́ бг҃а по́мᲂщь пᲂдае́мꙋю вѣ́рнїи про́симъ . да ᲂу҆ма̀
чистᲂто́ю , и҆ чи́стыми ᲂу҆сты̀ , ѡ҆бнᲂви́мсѧ си́хъ сїѧ́нїемъ . =боⷢ҇ .
О=у҆ма̀ пресꙋ́щественагѡ , ви́дѣти спᲂдᲂблѧ́емъ ꙗ҆́кѡ в̾ зерца́лѣ , гаврїи́лъ
ра́дᲂваненъ гла́съ принесѐ тебѣ̀ дв҃це всепѣ́таѧ . сло́ва зача́тїе ꙗ҆́вѣ
вᲂзвѣща́ѧи , не и҆зрече́ннᲂе ржⷭ҇тво̀ прᲂпᲂвѣ́даѧ .

=пѣ́снь , д҃ . і҆рмо́съ . Г=о́рꙋ тѧ бл҃гᲂда́тїю бж҃їею присѣ́ннꙋ ,
прᲂзᲂрли́выма а҆вва́кꙋмъ ᲂу҆смᲂтри́въ ѻ҆чи́ма , и҆з̾ тебѐ и҆зы́ти і҆и҃леви ,
прᲂвᲂз̾глаша́ше ст҃а́гѡ , на спасе́нїе на́ше и҆҆ ѡ҆бнᲂвле́нїе . ~Кᲂмꙋ́ тѧ
дꙋшѐ мᲂѧ̀ ѡ҆каѧ́ннаѧ ᲂу҆пᲂдо́блю , дѣ́лающи лю́таѧ , и҆ невᲂзлю́бльши
бл҃ги́хъ . ѡ҆брати́сѧ вᲂзᲂпі́и ко и҆́же тебѐ ра́ди ѡ҆бнища́вшемꙋ во́лею ,
срⷣцевѣ́дче ѡ҆чи́стивъ спаси́ мѧ .= Н=арекі́и пᲂкаѧ́нїе хрⷭ҇тѐ
ѡ҆браща́ющимсѧ , є҆́же ми пᲂда́ждь і҆с҃е , пре́жде кᲂнца̀ житїю̀ . даѧ́ми
ᲂу҆миле́нїе и҆ вᲂздыха́нїе , ꙗ҆́кᲂже блꙋдни́цѣ пе́рвѣе , лᲂбыза́ющеи но́зѣ
твᲂѝ влⷣко . =мⷱ҇ꙋ .= ~Вѡ́дъ дх҃о́вныхъ и҆спо́лньшесѧ мч҃нцы вᲂды̀ жи́вы рѣ́ки
ꙗ҆ви́шасѧ , манᲂве́нїемъ бжⷭ҇твенымъ , и҆ пре́лести и҆з̾сꙋши́ша мꙋ́тныѧ ꙗ҆́вѣ
пᲂто́ки сла́внїи , и҆ вѣ́рныхъ срⷣца̀ напᲂи́ша . =мⷱ҇ꙋ .= ~Вельмѝ пᲂдви́гшесѧ
бжⷭ҇твенїи мч҃нцы , ѻ҆гнѧ̀ ᲂу҆́бѡ и҆ меча̀ и҆ лю́тыхъ всѣ́хъ претерпѣ́сте
тᲂмле́нїи . тѣ́хъ мᲂле́нїемъ сло́ве бж҃їи , вели́кихъ и҆зба́ви мꙋ́къ , и҆́же
вседꙋ́шно тѣ́хъ бл҃жа́щїѧ . =боⷢ҇ . И҆́=же дре́вле и҆з̾ ѻ҆ц҃а нерᲂжде́нна ,
сн҃ъ рᲂжде́исѧ , и҆ ржⷭ҇тво̀ прїѧ́тъ лѣ́тно . и҆з̾ тебѐ дв҃о вᲂпло́щьсѧ ,
мнᲂгᲂлѣ́тнꙋю бра́нь земны́хъ , ѿѧ́ти хᲂтѧ̀ бл҃гᲂꙋтро́бныи , и҆́же дне́й и҆
лѣ́тъ превы́шши сы́и .

=и҆́нъ і҆рмо́съ , то́йже . П=ресто́ли пе́рвꙋю и҆спᲂлнѧ́юще красᲂтꙋ̀ , и҆
херꙋви́ми и҆ серафи́ми , бжⷭ҇твеными зарѧ́ми , и҆́скренно свѣ́тѧтсѧ ,
бг҃ᲂдѣ́льнагѡ сщ҃еннᲂнача́лїѧ прїе́млюще , и҆́же пᲂю́тъ , сла́ва си́лѣ твᲂе́й
гдⷭ҇и . =двⷤа . П=ᲂю́тъ трисл҃нечнᲂе є҆ди́нство бжⷭ҇тва̀ , тро́йческими
сщ҃е́нствы непреста́нными гла́сы ꙗ҆влѧ́юще серафи́ми , пречⷭ҇тᲂе бг҃ᲂсло́вїѧ
та́инство , и҆ правᲂсла́внѣй вѣ́рѣ наꙋча́юще . =боⷢ҇ . И҆́=же всѧ́кагѡ
є҆стества̀ превы́шши разꙋмѣва́емъ , па́че ᲂу҆ма̀ бг҃ᲂнача́льнымъ зда́нїемъ
вᲂи́стинꙋ , на землѝ сᲂверша́ѧ та́инство , дв҃ствеными ѡ҆заре́нно
свѣтлᲂстьмѝ , в̾ твᲂѐ чре́во всели́сѧ пречи́стаѧ .

=пѣ́снь , є҃ . і҆рмо́съ . П=рᲂсвѣще́й сїѧ́нїемъ прише́ствїѧ твᲂегѡ̀
хрⷭ҇тѐ , и҆҆ ѡ҆свѣще́и крⷭ҇то́мъ си мирскі́ѧ кᲂнцы̀ , срⷣца̀ прᲂсвѣтѝ свѣ́тᲂмъ
твᲂегѡ̀ бг҃ᲂразꙋ́мїѧ , правᲂвѣ́рнѡ хва́лѧщимъ тѧ . ~Впадо́хъ в̾ стра́сти
тлѣ́нїѧ , и҆ бᲂю́сѧ твᲂегѡ̀ пра́веднагѡ сꙋди́ща , пра́ведныи гдⷭ҇и . тѣ́мже
мᲂлю́тисѧ , ᲂу҆крѣпи́ мѧ твᲂри́ти дѣ́ланїѧ бл҃га́ѧ , ѡ҆правда́ющаѧ мѧ .
~Без̾вѣ́стнаѧ и҆ та́йнаѧ срⷣца мᲂегѡ̀ ты̀ вѣ́си бж҃е мо́й и҆ зижди́телю
гдⷭ҇и , не ѡ҆сꙋдѝ ᲂу҆́бѡ менѐ в̾ ча́съ сꙋда̀ , внегда̀ прїи́деши сꙋди́ти
всѧ́ческимъ .= мⷱ҇ꙋ . С=т҃і́и причаща́ющесѧ ѻ҆гне́ви , раз̾жже́нїе
пᲂказᲂва́хꙋ , є҆́же ѡ҆́ бз҃ѣ тѣ́хъ вᲂз̾любле́нїѧ . тѣ́мже и҆ прᲂхлажда́еми
бг҃ᲂно́сцы , ча́ѧнїемъ бꙋ́дꙋщихъ веселѧ́хꙋсѧ . =мⷱ҇ꙋ .= ~Оу҆крѣплѧ́еми
бꙋ́дꙋщихъ бл҃гъ наде́жею мч҃нцы , пᲂдъѧ́ша растерза́нїѧ ᲂу҆до́въ
терпѣли́вѣйше , и҆ мнᲂгᲂко́зненагѡ жи́лами свᲂи́ми , не ѡ҆сла́бленымъ
терпѣ́нїемъ ᲂу҆дави́ша . =боⷢ҇ . В=иті́йствꙋющаѧ ᲂу҆ста̀ , невᲂзмо́гꙋтъ
ржⷭ҇тва̀ твᲂегѡ̀ ѻ҆трᲂкᲂви́це , неи҆зрече́ннᲂе пᲂвѣ́дати та́инство .
не ѡ҆бъи҆ме́ннаго бо ро́ждьши , и҆ на рꙋкꙋ̀ свᲂе́ю но́сиши , и҆́же рꙋко́ю
сᲂдержа́щаго всѧ́ческаѧ .

=и҆́нъ і҆рмо́съ , то́йже . Л=юбвѐ бжⷭ҇твеныѧ ѻ҆гне́мъ распала́ема ,
гдⷭ҇ьствїѧ , и҆ вла́сти и҆ си́лы , чи́нѡве втᲂрі́и , немо́лчными ᲂу҆сты̀
бг҃ᲂнача́льнѡ пѣснᲂсло́вѧтъ , є҆ди́но сꙋщество̀ и҆ си́лꙋ . =двⷤа . В=чинѧ́ютсѧ
а҆рха́нг҃льстїи чи́нѡве дх҃ᲂмъ , и҆ а҆́нг҃лѡмъ и҆ нача́лѡмъ , съ без̾
чи́слеными во́инствы , є҆ди́но трисᲂста́внᲂе прᲂсвѣти́тельнᲂе сꙋщество̀ честѝ ,
пресщ҃е́ннѡ ᲂу҆чи́ми сꙋ́ть . =боⷢ҇ . О=у҆краси́сѧ па́че всѧ́кагѡ а҆́нг҃льскагѡ
бл҃гᲂлѣ́пїѧ , а҆́нг҃лѡмъ твᲂрца̀ заче́нши гдⷭ҇а , бг҃ᲂмт҃и пречⷭ҇таѧ ,
прїѧ́тїемъ пло́ти ѡ҆дш҃евле́ныѧ , вᲂплᲂще́ннагѡ всенепᲂро́чнаѧ .

=пѣ́снь , ѕ҃ . і҆рмо́съ . Ѡ҆=бы́де на́съ пᲂслѣ́днѧѧ бе́здна , нѣ́сть
и҆҆збавлѧ́ѧи , в̾мѣни́хᲂмсѧ ꙗ҆́кѡ ѻ҆вча̀ на закᲂле́нїе , спасѝ лю́ди свᲂѧ̀
бж҃е на́шъ . ты́ бо крѣ́пᲂсть немᲂщны́мъ и҆҆ и҆҆справле́нїе . ~Сы́и вра́чь
хрⷭ҇тѐ , и҆сцѣлѝ стрⷭ҇ти срⷣца мᲂегѡ̀ , и҆ ѡ҆мы́и мѧ ѿ всѧ́кїѧ скве́рны ,
стрꙋѧ́ми і҆с҃е мо́й млⷭ҇тей твᲂи́хъ , да пᲂю̀ и҆ велича́ю бл҃гᲂꙋтро́бїе
твᲂѐ . ~Блꙋдѧ́ща мѧ на пꙋте́хъ пᲂги́бели , и҆ в̾ ро́въ сᲂгрѣше́нїи
впа́дающа мѧ ѡ҆братѝ хрⷭ҇тѐ , и҆ к̾ незаблꙋ́днѣй стезѝ наведѝ , твᲂи́хъ
честны́хъ ѡ҆правда́нїи , ꙗ҆́кѡ да сла́влю тѧ̀ . =мⷱ҇ꙋ .= ~Ка́менїе вᲂи́стинꙋ
мнᲂгᲂцѣ́ннᲂе , ка́менїемъ пᲂсыпа́еми , не ѿверго́шасѧ ка́мене жи́зненагѡ ,
нижѐ и҆стꙋка́ннᲂмꙋ ка́менїю пᲂжро́ша , сла́внїи вѣнцено́сцы гдⷭ҇ни мч҃нцы .
=мⷱ҇ꙋ .= ~Ѡ҆бно́вльше дꙋ́ши ра́лᲂмъ вѣ́ры , и҆ кла́съ мч҃нцы страда́нїѧ ,
дх҃ᲂмъ бжⷭ҇твенымъ стᲂри́чныи вᲂзрасти́ша , и҆ пи́щи бжⷭ҇твенѣй спᲂдо́бишасѧ .
=боⷢ҇ . Ѻ҆́=гненыхъ слꙋ́гъ , ѻ҆́гнь рᲂди́вши , ꙗ҆ви́ласѧ є҆сѝ всенепᲂро́чнаѧ ,
и҆ тва́ри всѧ́кїѧ вᲂи́стинꙋ , пречⷭ҇таѧ дв҃о преи҆мꙋ́щи , в̾ жена́хъ
бл҃гᲂслᲂве́наѧ бг҃ᲂра́дᲂваннаѧ .

=и҆́нъ і҆рмо́съ , то́йже . Ч=и́ни беспло́тныхъ гдⷭ҇и , прⷭ҇то́лꙋ пред̾стᲂѧ́ще
сла́вы твᲂеѧ̀ чл҃кᲂлю́бче , гла́сы непреста́нными тѧ̀ пᲂчита́ютъ . ты́ бо
крѣ́пᲂсть є҆сѝ тѣ́хъ и҆ пѣ́нїе . =вⷤ . Л=ица̀ твᲂегѡ̀ зрѧ́ще а҆́нг҃ли ,
дᲂбро́ты па́че сло́ва , пребжⷭ҇твенагѡ бл҃гᲂлѣ́пїѧ , твᲂи́ми пребжⷭ҇твеными
зарѧ́ми прᲂсвѣща́ютсѧ . ты́ бо тѣ́хъ и҆ свѣ́тъ є҆сѝ и҆ ра́дᲂванїе . =боⷢ҇ .
В=ᲂплᲂти́сѧ и҆́же пре́жде сы́и беспло́тнᲂе сло́во , и҆з̾ тебѐ пречⷭ҇таѧ , и҆́же
всѧ́ческаѧ во́лею сᲂтвᲂре́и , и҆ и҆́же беспло́тныхъ во́инства приведы́и ,
ѿ небы́тїѧ ꙗ҆́кѡ всеси́ленъ .

=пѣ́снь , з҃ . і҆рмо́съ . Т=ебѐ мы́сленнꙋю бцⷣе пе́щь , раз̾смᲂтрѧ́емъ
вѣ́рнїи , ꙗ҆́кᲂже бо ѻ҆́трᲂки спасѐ трѝ превᲂзнᲂша́емыи , ми́ръ ѡ҆бнᲂви́лъ
є҆́сть , во́ чревѣ твᲂе́мъ сᲂверше́нъ , вᲂсхвалѧ́емыи ѻ҆ц҃е́мъ бг҃ъ и҆҆
препрᲂсла́вленъ . ~Львы̀ дре́вле данїи́лъ ᲂу҆крᲂтѝ , препᲂѧ́савсѧ
дᲂбрᲂдѣ́телїю . тᲂмꙋ̀ пᲂревнꙋ́й ѽ дш҃е , к̾ бг҃ꙋ взира́й при́снѡ , и҆
рыка́ющаго всегда̀ ꙗ҆́кѡ льва̀ , и҆ ѡ҆бъѧ́ти хᲂтѧ́ща тѧ , без̾дѣ́льна сᲂтвᲂрѝ
є҆гѡ̀ . ~Премно́жествᲂмъ блꙋда̀ , гдⷭ҇и , дш҃ꙋ мᲂю̀ ѡ҆скверни́хъ лю́тѣ .
премно́гꙋю же ᲂу҆́бѡ хрⷭ҇тѐ и҆мы́и бл҃гᲂсты́ню , прїимѝ ꙗ҆́кѡ блꙋ́днаго , и҆
пᲂю́ща мѧ̀ ᲂу҆ще́дри , вᲂспѣ́тыи ѻ҆ц҃е́мъ бж҃е бл҃гᲂслᲂве́нъ є҆сѝ . =мⷱ҇ꙋ .=
~Зако́нᲂмъ хрⷭ҇то́вымъ крѣ́пкѡ ᲂу҆крѣплѧ́еми , без̾зако́нныхъ лꙋка́выѧ ко́зни
мꙋ́жествено низ̾лᲂжи́ша , непᲂбѣди́мїи мч҃нцы . зако́нно же скᲂнча́вшесѧ
вᲂспѣва́ютъ , препѣ́тыи ѻ҆ц҃е́мъ бг҃ъ бл҃гᲂслᲂве́нъ є҆сѝ . =мⷱ҇ꙋ .=
~Бг҃ᲂза́рнїи гдⷭ҇ни мч҃нцы , распала́еми свѣ́тᲂмъ тро́йческимъ ꙗ҆́вѣ ,
мꙋче́нїѧ тмꙋ̀ , и҆ пре́лести мглꙋ̀ разрꙋши́ша пᲂю́ще , вᲂспѣ́тыи ѻ҆ц҃е́мъ бг҃ъ
бл҃гᲂслᲂве́нъ є҆сѝ . =боⷢ҇ . З=ако́ни є҆стества̀ ѡ҆ тебѣ̀ ѡ҆бнᲂвлѧ́ютсѧ . и҆́бо
закᲂнᲂда́вца хрⷭ҇та̀ , крᲂмѣ̀ зако́нъ плᲂтьски́хъ рᲂдила̀ є҆сѝ ,
всенепᲂро́чнаѧ . всѣ́мъ и҆збавле́нїе закᲂнᲂпᲂлага́юща , пᲂю́щимъ , вᲂспѣ́тыи
ѻ҆ц҃е́мъ бг҃ъ блгⷭ҇ве́нъ є҆сѝ .

=и҆́нъ і҆рмо́съ , то́йже . Б=ез̾нача́ленъ свѣ́тъ сы́и влⷣко , ѿ свѣ́та
вᲂсїѧ́въ ѻ҆ц҃а , а҆́нг҃льскаѧ во́инства свѣ́ты сᲂверши́лъ є҆сѝ . зерца́ла
прїе́млющаѧ , блиста́нїѧ незахᲂди́маго , вᲂспѣ́тыи , ѻ҆ц҃е́мъ бг҃ъ
бл҃гᲂслᲂве́нъ є҆сѝ . ~Ро́дъ чл҃ческъ , ꙗ҆́кѡ всѣ́хъ гдⷭ҇ь приставле́нїемъ
а҆́нг҃льскимъ ꙗ҆́вѣ спаса́еши . си́хъ бо пред̾ста́вилъ є҆сѝ всѣ́мъ вѣ́рꙋющимъ ,
и҆ правᲂсла́внѡ пᲂю́щимъ тѧ̀ , хвали́маго ѻ҆ц҃е́мъ бг҃а , и҆ препрᲂсла́влена .
~Ꙗ҆зы́къ и҆ ᲂу҆́мъ немо́жетъ влⷣко твᲂи́хъ чꙋде́съ и҆з̾рещѝ , и҆ дѣ́лᲂмъ
бл҃гᲂлѣ́пїе . ты́ бо прᲂсвѣти́лъ є҆сѝ всѧ́кᲂю красᲂто́ю , нбⷭ҇ныѧ си́лы ,
вᲂспѣ́тыи ѻ҆ц҃е́мъ бг҃ъ , блгⷭ҇ве́нъ є҆сѝ . =боⷢ҇ . И҆=з̾ тебѐ чⷭ҇таѧ сн҃ъ
вᲂплᲂти́сѧ , и҆́же пре́жде без̾ мт҃ре и҆з̾ ѻ҆ц҃а , и҆ без̾ ѻ҆ц҃а по на́съ ,
на́съ ра́ди бы́въ . є҆мꙋ́же ны́нѣ слꙋ́жатъ , беспло́тныхъ чи́нѡве , ꙗ҆́кѡ
хвали́мᲂмꙋ ѻ҆ц҃е́мъ бг҃ꙋ и҆ препрᲂсла́вленꙋ .

=пѣ́снь , и҃ . і҆рмо́съ . В=пещѝ дѣ́ти і҆и҃левы , ꙗ҆́кᲂже в̾гᲂрни́лѣ
дᲂбро́тᲂю бл҃гᲂче́стїѧ , чистѣ́е зла́та блеща́хꙋсѧ гл҃юще , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , по́йте и҆҆ превᲂзнᲂси́те є҆гѡ̀ во́ вѣки . ~И҆зба́вителю
мо́й бл҃гᲂꙋтро́бне хрⷭ҇тѐ , ны́нѣ ѡ҆держа́щїѧ мѧ̀ мглы̀ грѣхо́вныѧ , и҆
всѣ́хъ и҆скꙋше́нїи и҆зба́ви вᲂпїю́ща , бл҃гᲂслᲂви́те всѧ̀ дѣ́ла гдⷭ҇а ,
по́йте и҆ превᲂзнᲂси́те є҆гѡ̀ во́ вѣки . ~Є҆гда̀ хо́щеши прїитѝ хрⷭ҇тѐ
во сла́вѣ , сꙋди́ти ми́рꙋ , стᲂѧ́нїю и҆з̾бра́нныхъ ти причтѝ и҆ менѐ ,
вᲂпїю́ща и҆ гл҃юща , бл҃гᲂслᲂви́те всѧ̀ дѣ́ла гдⷭ҇а , по́йте и҆ превᲂзнᲂси́те
є҆гѡ̀ во́ вѣки . =мⷱ҇ꙋ .= ~Къ землѝ хрⷭ҇то́вѣ ст҃і́и мч҃нцы мꙋ́дрѣ
преи҆до́сте . на земли́ бо вельмѝ пᲂдви́гшесѧ , нбⷭ҇нꙋю жи́знь вᲂспрїѧ́сте
пᲂю́ще , бл҃гᲂслᲂви́те всѧ̀ дѣ́ла гдⷭ҇а , по́йте и҆ превᲂзнᲂси́те є҆гѡ̀
во́ вѣки . =мⷱ҇ꙋ .= ~Сᲂвле́кшесѧ тѣ́ла ме́ртвенагѡ , во ѻ҆де́жꙋ без̾сме́ртнꙋю
свы́ше ꙗ҆́вѣ , ꙗ҆́кѡ пᲂбѣдᲂно́сцы ѡ҆блеко́стесѧ , хрⷭ҇то́ви в̾зыва́юще мч҃нцы ,
бл҃гᲂслᲂви́те всѧ̀ дѣ́ла гдⷭ҇а , по́йте и҆ превᲂзнᲂси́те є҆гѡ̀ во́ вѣки .
=боⷢ҇ . С=щ҃е́нныхъ тѧ гла́сы , и҆з̾ дале́ча прᲂвᲂзвѣсти́ша пречⷭ҇таѧ , бы́ти
тебѣ̀ мт҃ри , всѧ̀ сᲂтво́ршемꙋ бг҃ꙋ . є҆мꙋ́же пᲂе́мъ , бл҃гᲂслᲂви́те всѧ̀ дѣ́ла
гдⷭ҇а , по́йте и҆ превᲂзнᲂси́те є҆гѡ̀ во́ вѣки .

=и҆́нъ і҆рмо́съ , то́йже . П=рᲂсвѣще́нымъ бли́зъ свѣ́та , а҆́нг҃льскимъ
во́инствᲂмъ , зарѧ́ми трисл҃нечныѧ красᲂты̀ , вѣ́рнїи ᲂу҆пᲂдо́бльшесѧ пᲂе́мъ ,
блгⷭ҇ви́те всѧ̀ дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀ во́ вѣки .
~Ꙗ҆́кѡ и҆сто́чникъ всѧ́кагѡ дᲂбра̀ , бг҃ᲂнача́льнѡ приво́дитъ бжⷭ҇твенаѧ си́ла .
свѣ́ты втᲂры́ѧ , свѣ́тъ пе́рвыи прїе́млюща , и҆ вᲂпїю́ща , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀ во́ вѣки . ~Оу҆́мъ пе́рвыи
сᲂдѣ́теленъ , преми́рныѧ ᲂу҆мы̀ а҆́нг҃льскїѧ , пресꙋ́щно сᲂста́вивъ себѣ̀ ,
ꙗ҆́вѣ приближа́ющасѧ и҆ вᲂпїю́ща , всѧ̀ дѣ́ла гдⷭ҇нѧ гдⷭ҇а по́йте , и҆
превᲂзнᲂси́те є҆гѡ̀ во́ вѣки . =боⷢ҇ . П=а́че сло́ва и҆́же и҆з̾ ѻ҆ц҃а рᲂжде́нна
пре́жде вѣ́къ , не и҆зрече́ннѡ вᲂплᲂще́нна , рᲂдила̀ є҆сѝ на́мъ
дв҃о всенепᲂро́чнаѧ . є҆мꙋ́же вᲂпїе́мъ , всѧ̀ дѣ́ла гдⷭ҇нѧ гдⷭ҇а по́йте , и҆
превᲂзнᲂси́те є҆гѡ̀ во́ вѣки . =та́же , пѣ́снь бцⷣѣ . в=ели́читъ дш҃а мᲂѧ̀ .= и҆
=пᲂкло́ны .

=пѣ́снь , ѳ҃ . і҆рмо́съ . Ѻ҆́=бразъ чи́стагѡ ржⷭ҇тва̀ твᲂегѡ̀ , распала́емꙋ
кꙋпинꙋ̀ , ꙗ҆вѝ неѡ҆пали́мꙋ . и҆҆ ны́нѣ на на́съ напа́стей свирѣ́пѣющꙋю
ᲂу҆гаси́ти мо́лимсѧ пе́щь , да тѧ̀ бцⷣе непреста́ннѡ велича́емъ . ~Ꙗ҆́кᲂже
хананѣ́ѧ вᲂпїю́ ти , пᲂми́лꙋй мѧ сло́ве . дш҃ꙋ бо и҆́мамъ бѣсо́вскими
нанесе́нїи бѣ́дствꙋющꙋ , и҆ безꙋ́мно без̾зако́ннаѧ дѣ́лающꙋю , и҆
нечꙋ́вствꙋющꙋю бжⷭ҇твенагѡ ти стра́ха дᲂлгᲂтерпѣли́ве . ~Пᲂста́ви гдⷭ҇и
на ка́мени пᲂвелѣ́нїи твᲂи́хъ , дꙋшѝ мᲂеѧ̀ плеснѣ̀ , и҆ без̾стꙋ́днѡ запѧ́ти мѧ
хᲂтѧ́ща , запнѝ ѕмі́ѧ , и҆ и҆зба́ви мѧ сегѡ̀ ѕлᲂдѣѧ́нїѧ , ꙗ҆́кѡ бл҃гъ и҆
мнᲂгᲂмлⷭ҇тивъ . =мⷱ҇ꙋ .= ~Преше́дше про́чеє мч҃нцы , напа́стей во́дꙋ
непᲂстᲂѧ́ннꙋю , и҆ ра́нъ лю́тыхъ тᲂмле́нїѧ . к̾ приста́нищꙋ ꙗ҆́вѣ дᲂидо́ша
вы́шнѧгѡ црⷭ҇твїѧ , бжⷭ҇твеныѧ тишины̀ наслажда́ющесѧ . =мⷱ҇ꙋ .= ~Свѣ́та
невече́рнѧго , мч҃нцы свѣтᲂви́дни бы́ти спᲂдо́бистесѧ , и҆ в̾ цр҃кви
первᲂро́дныхъ , со а҆́нг҃льскими ли́ки вᲂдвᲂрѧ́етесѧ , с̾ ни́ми же живᲂда́вца
ѡ҆ на́съ мᲂли́те . =боⷢ҇ . Н=о́сиши и҆́же всѧ̀ нᲂсѧ́щаго , и҆ дᲂи́ши всѣ́мъ
пи́щꙋ даю́щаго , ве́лїе и҆ стра́шно и҆́же па́че ᲂу҆ма̀ твᲂѐ та́инство ,
кᲂвче́же честна́гѡ сщ҃е́нства дв҃о бцⷣе . тѣ́мже тѧ̀ вѣ́рᲂю ᲂу҆блажа́емъ .

=и҆́нъ і҆рмо́съ , то́йже . П=рича́стники не и҆зрече́ннѣй сла́вѣ ,
беспло́тныѧ ᲂу҆мы̀ сп҃се сᲂтвᲂри́лъ є҆сѝ . и҆ ны́нѣ тѣ́хъ ра́ди лю́ди свᲂѧ̀
сᲂхранѝ , и҆́же к̾ тебѣ̀ вѣ́рᲂю и҆ любо́вїю прибѣга́ющихъ , да тѧ̀ влⷣко
непреста́ннѡ велича́емъ . ~Пᲂсыла́еши твᲂегѡ̀ смире́нїѧ а҆́нг҃ла
вседержи́телю , сᲂблюда́юща ста́до твᲂѐ , смире́нїѧ бо и҆ любвѐ ты̀ вина̀
є҆сѝ , и҆ бл҃гᲂмꙋ́дренꙋю вѣ́рꙋ сᲂхранѧ́юща , и҆ всѧ̀ є҆́реси твᲂе́ю си́лᲂю
разᲂрѧ́юща . ~Ве́сь сла́дᲂсть вᲂспѣва́емыи , нбⷭ҇нꙋю сла́дᲂстнꙋю свѣ́тлᲂсть ,
насадѝ в̾ цр҃квахъ твᲂи́хъ влⷣко , и҆ бл҃гᲂчи́ннᲂе ᲂу҆стрᲂе́нїе пᲂда́ждь ,
да тѧ̀ спаси́телѧ непреста́ннѡ велича́емъ . =боⷢ҇ . Ч=и́ни а҆́нг҃льстїи
пречⷭ҇таѧ , нн҃ѣ немо́лчнѡ твᲂѐ ржⷭ҇тво̀ сла́вѧтъ . в̾ чинꙋ́ бо стᲂѧ́тъ
в̾зира́юще , весе́лїѧ є҆гѡ̀ насыща́ющесѧ , и҆ тѧ̀ бцⷣе непреста́ннѡ
велича́юще .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стⷯры , пᲂкаѧ́нны . гла́съ , а҃ . И҆́=нъ вѣ́къ тебѐ дꙋшѐ
ѡ҆жида́етъ , и҆ сꙋдїѧ̀ хо́щетъ твᲂѧ̀ ѡ҆бличи́ти та́йнаѧ и҆ лю́таѧ , непребꙋ́ди
ᲂу҆́бѡ в̾ ни́хъ , но пред̾варѝ вᲂпїю́щи сꙋдїѝ , бж҃е ѡ҆чи́сти мѧ и҆ спаси́
мѧ .

=сти́хъ : и҆спо́лнихᲂмсѧ за ᲂу҆́тра . Н=еи҆скꙋсѝ менѐ сп҃се мо́й ,
лѣ́нᲂстїю грѣхо́внᲂю ѡ҆держи́ма . но вᲂз̾дви́гни ми пᲂмышле́нїе
к̾ пᲂкаѧ́нїю , и҆ твᲂегѡ̀ винᲂгра́да дѣ́лателѧ и҆скꙋ́сна ꙗ҆ви́ мѧ . да́рꙋй ми
є҆ди́наго на́ десѧте часа̀ мздꙋ̀ , и҆ ве́лїю ми́лᲂсть .

=сти́хъ : и҆ бꙋ́ди свѣ́тлᲂсть . мⷱ҇ꙋ . С=трⷭ҇тᲂте́рпцы хрⷭ҇то́вы , прїиди́те
лю́дїє всѝ пᲂчте́мъ , пѣ́ньми и҆ пѣ́сньми дх҃о́вными . прᲂсвѣ́щники ми́рꙋ , и҆
прᲂпᲂвѣ́дники вѣ́ры , и҆сто́чники при́снѡ текꙋ́щїѧ , и҆з̾ ни́хже и҆стᲂча́ютсѧ
вѣ́рнымъ и҆сцѣле́нїѧ . тѣ́хъ мл҃твами хрⷭ҇тѐ бж҃е на́шъ , ми́ръ да́рꙋй всемꙋ̀
ми́рꙋ , и҆ дш҃а́мъ на́шимъ ве́лїю млⷭ҇ть . =сла́ва , и҆ ны́нѣ , боⷢ҇ .
Г=рѣ́шныхъ мл҃твы прїе́млющи , и҆ скᲂрбѧ́щихъ вᲂздыха́нїѧ непрезира́ющи .
мᲂлѝ и҆́же ѿ чи́стᲂю бо́кꙋ твᲂе́ю сн҃а свᲂегѡ̀ , спасти́сѧ на́мъ прест҃а́ѧ
дв҃о .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ пᲂнедѣ́льникъ , бл҃же́нны . гла́съ , а҃ .=

~Снѣ́ди ра́ди и҆зведѐ и҆з̾раѧ̀ вра́гъ а҆да́ма , крⷭ҇та́ же ра́ди разбо́йника
в̾ведѐ хрⷭ҇то́съ во́нь , пᲂмѧни́ мѧ вᲂпїю́ща , є҆гда̀ прїи́деши во црⷭ҇твїи
сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
О=у҆миле́нїѧ и҆сто́чникъ мѝ да́рꙋй , млрⷭ҇дїѧ твᲂегѡ̀ хрⷭ҇тѐ бж҃е ,
всѧ́кихъ мѧ скве́рнъ ѕлы́хъ и҆ без̾мѣ́рныхъ ѡ҆чи́сти , и҆ црⷭ҇твїѧ твᲂегѡ̀
бл҃гᲂдѣ́телю прича́стника мѧ̀ сᲂтвᲂрѝ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . А҆́=нг҃лъ твᲂи́хъ чи́ны
в̾ мᲂле́нїе хрⷭ҇тѐ приво́димъ ти , спасѝ и҆ ᲂу҆ще́дри на́съ тѣ́хъ ра́ди ,
ꙗ҆́кѡ пребл҃гъ , всѧ̀ презира́ѧ на́ша сᲂгрѣше́нїѧ , ꙗ҆́же в̾вѣ́дѣнїи , и҆
не в̾вѣ́дѣнїи .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
К=рᲂве́й ва́шихъ ст҃і́и тече́нїемъ , мы́сленагѡ фараѡ́на пᲂтᲂпи́сте ꙗ҆́вѣ ,
нн҃ѣ же и҆стᲂча́ете чꙋде́съ стрꙋѝ . пꙋчи́нꙋ и҆з̾сꙋша́юще бᲂлѣ́зней . тѣ́мже
бл҃жи́ми є҆стѐ .

=сла́ва . П=ѣ́снь трист҃ꙋ́ю вѣ́рнїи гла́сᲂмъ со а҆́нг҃лы вᲂзᲂпїе́мъ , ст҃ъ
є҆сѝ ѻ҆́ч҃е с̾ сн҃ᲂмъ же и҆ дх҃ᲂмъ , спасѝ на́съ вᲂпїю́щихъ тѝ ,
є҆динᲂсꙋ́щнаѧ трⷪ҇це , є҆ди́нице бж҃е .

=и҆ ны́нѣ .= ~Ро́ждьшаѧ свѣ́тъ незахᲂди́мыи , всенепᲂро́чнаѧ , ѡ҆мраче́нꙋю мѝ
при́снѡ бѣсо́вскими прило́ги , дш҃ꙋ прᲂсвѣтѝ , и҆ ѻ҆гнѧ̀ бꙋ́дꙋщагѡ прест҃а́ѧ
и҆схи́ти .



