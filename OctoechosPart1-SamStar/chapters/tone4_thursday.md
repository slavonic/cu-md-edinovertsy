В=сре́дꙋ ве́черъ . на гдⷭ҇и вᲂзва́хъ , стⷯры . ст҃ы́мъ а҆пⷭ҇лѡмъ . гла́съ ,
д҃ . поⷣ . ꙗ҆́=кѡ до́блѧ . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
К=рѣпча́йшимъ ᲂу҆мо́мъ ,꙳ во́инствꙋюще ст҃і́и ,꙳ на лꙋка́вагѡ ѡ҆пᲂлчи́стесѧ ,꙳
всѣ́мъ ѻ҆рꙋ́жїемъ ѡ҆гра́ждьшесѧ сло́ва дх҃о́внымъ ,꙳ и҆ всю̀ крѣ́пᲂсть
бѣсо́вскꙋю разрꙋши́вше ,꙳ вᲂсхити́сте дꙋ́ши чл҃ческїѧ ,꙳ ꙗ҆́кᲂже плѣне́ныхъ .꙳
сегѡ̀ ра́ди во́ вѣки ва́ша ѻ҆рꙋ́жїѧ пᲂчита́емъ .

=ᲂу҆пᲂва̀ дꙋша̀ мᲂѧ̀ на́ гдⷭ҇а . К=рⷭ҇тᲂѡбра́знѡ распрᲂсте́ршисѧ ,꙳ мре́жи
вѣ́ры ,꙳ двᲂенадесѧ́тица бжⷭ҇твеныхъ а҆пⷭ҇лъ твᲂи́хъ ,꙳ всѧ̀ ꙗ҆зы́ки привлечѐ ꙳
к̾ твᲂемꙋ̀ разꙋмѣ́нїю хрⷭ҇тѐ ,꙳ и҆ мо́ре сла́нᲂе страсте́й ѿгна́вше .꙳ сегѡ̀
ра́ди тѧ мᲂлю̀ ,꙳ и҆з̾ глꙋбины̀ прегрѣше́нїи вᲂзведи́ мѧ ,꙳ тѣ́хъ
всебл҃гᲂпрїѧ́тными мᲂльба́ми .

=да ᲂу҆пᲂва́етъ і҆и҃ль на́ гдⷭ҇а . А҆=пⷭ҇льскꙋю вᲂспᲂе́мъ ꙳ двᲂенадесѧ́тицꙋ
сла́внꙋю ,꙳ петра́ же и҆ па́вла хрⷭ҇то́вы прᲂпᲂвѣ́дники ,꙳ варфᲂлᲂме́ѧ ,
і҆а́кѡва ,꙳ а҆ндре́ѧ , и҆ сі́мѡна , и҆ матѳе́ѧ , с̾ лꙋко́ю ,꙳ і҆ѡа́нна и҆ ма́рка
в̾ кꙋ́пѣ ,꙳ съ фили́ппᲂмъ же и҆ ѳᲂмꙋ̀ вᲂсхва́лимъ ,꙳ и҆ и҆ны́хъ се́дмьдесѧтъ
пᲂчита́емъ ,꙳ ꙗ҆́кѡ сп҃сᲂвы ᲂу҆го́дники .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , ст҃о́мꙋ и҆ вели́кᲂмꙋ чꙋдᲂтво́рцꙋ нико́лѣ . гла́съ ,
и҆ поⷣ , то́йже . =з=апѣ́въ : ѿ всѣ́хъ без̾зако́нїи є҆гѡ̀ . М=и́рᲂмъ
бжⷭ҇твенымъ тѧ̀ пᲂма́за ,꙳ бжⷭ҇твенаѧ бл҃гᲂда́ть дх҃о́внаѧ ,꙳ и҆ ми́рѧнѡмъ
первᲂпресто́льна ,꙳ и҆ пᲂма́завшаго дᲂбрᲂдѣ́тельми сщ҃е́ннѣйшими ,꙳ ми́рꙋ
кᲂнцы̀ ,꙳ бл҃гᲂꙋха́нными же мл҃твами ,꙳ ѕлᲂсмра́дныѧ прᲂгᲂнѧ́ща стра́сти
всегда̀ .꙳ сегѡ̀ ра́ди тѧ вѣ́рнѡ сла́вимъ ,꙳ и҆ бл҃гᲂда́ть твᲂю̀ чте́мъ ст҃е
нико́лае .

=пᲂхвали́те є҆гѡ̀ всѝ лю́дїє . Ꙗ҆́=кѡ свѣщꙋ́ тѧ не ᲂу҆гаси́мꙋю ,꙳ ꙗ҆́кѡ
свѣти́льника всеми́рна ,꙳ на тве́рди вᲂсїѧ́вша ꙳ цр҃ко́внѣй сла́вне ,꙳ ми́ръ
прᲂсвѣща́юша ,꙳ и҆ бѣ́дъ лю́тыхъ мглꙋ̀ ѿгᲂнѧ́юща ,꙳ и҆ и҆зима́юща печа́лей
зи́мꙋ ,꙳ и҆ ти́шинꙋ сᲂдѣлᲂваю́ща глꙋбᲂкꙋ̀ ,꙳ по́ дᲂлгꙋ ᲂу҆блажа́емъ нико́лае .

=и҆ и҆́стина гдⷭ҇нѧ пребыва́етъ во́ вѣки . П=ресла́внᲂе житїѐ твᲂѐ ,꙳
всю́дꙋ прекра́сна тѧ пᲂказа̀ ,꙳ бг҃ᲂмꙋ́дре сщ҃еннѣйшїи ,꙳ ст҃лемъ
бл҃гᲂлѣ́пїе ,꙳ прпⷣбнымъ ᲂу҆краше́нїе ,꙳ ꙗ҆́кѡ сл҃нце на землѝ лꙋчѝ
распрᲂсте́ръ .꙳ и҆ ѡ҆зари́лъ є҆сѝ вѣ́рныхъ срⷣца̀ ,꙳ сᲂвершающимъ свѣтᲂно́снꙋю
ти ,꙳ и҆ бжⷭ҇твенꙋю па́мѧть ,꙳ всеблаже́нне нико́лае .

=сла́ва , и҆ ны́нѣ , боⷢ҇ . И҆=скꙋше́нїѧ всѧ́кагѡ , и҆ лᲂвле́нїѧ ѕмі́ѧ
льсти́вагѡ , и҆зба́ви мѧ всенепᲂро́чнаѧ , и҆ страсте́мъ стремле́нїѧ ѡ҆бꙋзда́й
мᲂлю́сѧ , и҆ ᲂу҆ма̀ мᲂегѡ̀ мглꙋ̀ и҆ ѡ҆мраче́нїе ѿженѝ , и҆ ѡ҆кᲂрмѝ
ко приста́нищꙋ бжⷭ҇твеныхъ за́пᲂвѣдей , сн҃а твᲂегѡ̀ бг҃ᲂмт҃и , ꙗ҆́кѡ
да непреста́ннѡ пᲂчита́ю тѧ .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , ст҃ы́мъ а҆пⷭ҇лѡмъ . гла́съ , д҃ .
А҆=пⷭ҇льскїи ли́къ , дх҃ᲂмъ ст҃ы́мъ прᲂсвѣти́лъ є҆сѝ хрⷭ҇тѐ , и҆ на́шꙋ
скве́рнꙋ грѣхо́внꙋю , тѣ́хъ ра́ди ѡ҆мы́й бж҃е , и҆ пᲂми́лꙋй на́съ .

=сти́хъ : к̾ тебѣ̀ вᲂзведо́хъ ѻ҆́чи . Н=е кни́жныѧ ᲂу҆ченикѝ , дх҃ъ тво́й
ст҃ы́и каза́тели ꙗ҆вѝ хрⷭ҇тѐ бж҃е , и҆ мнᲂгᲂвѣща́ннымъ бл҃гᲂгла́сїемъ ,
ꙗ҆зы́къ пре́лесть ᲂу҆празднѝ ꙗ҆́кѡ всеси́ленъ .

=сти́хъ : пᲂми́лꙋй на́съ гдⷭ҇и . мⷱ҇ꙋ . Ж=е́ртвы ѡ҆дш҃евле́ныѧ ,
всесᲂж̾же́нїѧ слᲂве́снаѧ , мч҃нцы гдⷭ҇ни , закᲂле́нїѧ сᲂверше́на бж҃їѧ , бг҃а
зна́ющїи , и҆ бг҃ᲂмъ зна́емаѧ ѻ҆вча́та , и҆́хже ѡ҆гра́да вᲂлкѡ́мъ невхᲂди́ма ,
мᲂли́тесѧ и҆ на́мъ ᲂу҆пасе́нымъ бы́ти с̾ ва́ми , на вᲂдѣ̀ пᲂко́ищнѣй .

=сла́ва , и҆ ны́нѣ , боⷢ҇ . И҆=мꙋ́ще тѧ бцⷣе ᲂу҆пᲂва́нїе и҆ пᲂмо́щницꙋ ,
вра́жїихъ навѣ́тъ небᲂи́мсѧ , ꙗ҆́кѡ спаса́еши дꙋ́ши на́ши .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=сре́дꙋ , на па́вечерницѣ . кано́нъ , прест҃ѣ́й бцⷣѣ . гла́съ , д҃ .
пѣ́снь , а҃ . і҆рмо́съ . М=о́рѧ чермна́гѡ пꙋчи́нꙋ , немо́крыми стᲂпа́ми дре́вле
ше́ствᲂвавъ і҆и҃ль , крⷭ҇тᲂѡбра́зно мѡѷсе́ѡвыма рꙋка́ма , а҆мали́кᲂвꙋ си́лꙋ
в̾ пꙋсты́ни пᲂбѣди́лъ є҆́сть . =запѣ́въ : прест҃а́ѧ гжⷭ҇е бцⷣе спасѝ на́съ .
В=ᲂи́стинꙋ и҆ в̾ рѣснᲂтꙋ̀ , рᲂдила̀ є҆сѝ бг҃а и҆ гдⷭ҇а , и҆ бцⷣа є҆ди́на
вᲂи́стинꙋ и҆ в̾ рѣснᲂтꙋ̀ нарече́сѧ чи́стаѧ . тѣ́мже тѧ вѣ́рнѡ вᲂспѣва́емъ , и҆
по́ дᲂлгꙋ сла́вимъ . ~Ѕвѣзда̀ ꙗ҆́же ѿ і҆а́кѡва , вᲂсїѧ̀ и҆з̾ тебѐ пречⷭ҇таѧ ,
и҆счита́ѧи мно́жество ѕвѣ́здъ , ꙗ҆́кѡ бг҃ъ . тѣ́мже тᲂго̀ сїѧ́ньми , ѿи҆мѝ
мᲂи́хъ грѣхѡ́въ тмꙋ̀ . =сла́ва . Н=евѣ́стникъ слᲂве́сенъ вѣ́мъ тѧ ꙗ҆́вѣ бж҃їѧ
вᲂплᲂще́нїѧ , чи́стаѧ и҆ всенепᲂро́чнаѧ , мᲂлю́ тѧ и҆зба́вити мѧ страсте́й
плᲂтьски́хъ , и҆ скᲂрбе́й , и҆ и҆скꙋше́нїи , и҆ ѡ҆бстᲂѧ́нїи . =и҆ ны́нѣ .
Ꙗ҆́=кѡ лѣ́ствица , и҆́же к̾ на́мъ прише́ствїѧ вседержи́телева , є҆́юже бг҃ъ
сни́де на́ землю , ѿ землены́хъ страсте́й плᲂтьски́хъ к̾ небесѝ вᲂз̾неси́ мѧ ,
и҆ к̾ бг҃ꙋ приведѝ .

=пѣ́снь , г҃ . і҆рмо́съ . Н=емꙋ́дрᲂстїю ни си́лᲂю , ни бᲂга́тствᲂмъ
хва́лимсѧ , но твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть
ст҃а па́че тебѐ чл҃кᲂлю́бче . ~Текꙋ́щїи и҆сто́чникъ , скᲂрбѧ́щимъ ᲂу҆тѣше́нїе
є҆сѝ . тѣ́мже влⷣчце , и҆ мнѣ̀ мᲂли́твеныхъ ти во́дъ и҆сто́чникъ и҆стᲂчѝ , и҆
ᲂу҆гасѝ страсте́й пе́щь . ~Оу҆ѧ́звена мѧ по́мыслы без̾мѣ́стными , и҆сцѣлѝ
чⷭ҇таѧ , ꙗ҆́же є҆стества̀ на́шегѡ и҆сцѣли́вшаѧ ꙗ҆́звꙋ лю́тꙋю . сегѡ̀ рᲂдила̀
є҆сѝ ᲂу҆́бѡ , зижди́телѧ и҆ гдⷭ҇а . =сла́ва . В=ъ пꙋчи́нѣ мно́гихъ мᲂи́хъ
прегрѣше́нїи , и҆ страсте́й и҆ и҆скꙋше́нїи ѡ҆бꙋрева́ема , к̾ ти́хᲂмꙋ ѕѣлѡ̀
приста́нищꙋ всенепᲂро́чнаѧ ᲂу҆стремѝ , твᲂи́мъ застꙋпле́нїемъ . =и҆ ны́нѣ .
И҆́=же ꙗ҆́кѡ на рꙋно̀ дᲂжде́мъ бжⷭ҇твенымъ , во ᲂу҆тро́бꙋ твᲂю̀ сᲂше́дшимъ ,
ѡ҆пла́мененᲂе ѻ҆гне́мъ страсте́й мᲂѐ срⷣце ѡ҆рᲂсѝ , твᲂи́ми мᲂльба́ми .

=пѣ́снь , д҃ . і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . =Ѿ= ми́ръ сн҃а твᲂегѡ̀ текꙋ́щихъ , бл҃гᲂꙋха́нїемъ жи́зни
всѣ́мъ , ми́ро без̾стра́стїѧ и҆стᲂчѝ дш҃и мᲂе́й чи́стаѧ , и҆ ве́сь ка́лъ
стра́сти є҆ѧ̀ пᲂтребѝ . ~Ѡ҆скверне́наго мѧ ка́лᲂмъ грѣха̀ , мл҃твъ твᲂи́хъ
ѡ҆крᲂпѝ и҆ссо́пᲂмъ , и҆ ѡ҆мы́й , и҆ скве́рнꙋ страсте́й мᲂи́хъ ѡ҆чи́сти
влⷣчце , и҆ ꙗ҆вѝ хрⷭ҇тꙋ̀ жили́ще . =сла́ва . Н=апи́санꙋ тѧ кни́гꙋ пе́рстᲂмъ
бжⷭ҇твенымъ , запечатлѣ́ннꙋю пречⷭ҇таѧ мᲂлю̀ , пе́рсты твᲂи́хъ мл҃твъ напишѝ
мнѣ̀ , прегрѣше́нїемъ ѡ҆ставле́нїе , и҆ напа́стей и҆зба́ви . =и҆ ны́нѣ .
И҆́=же ѿ кᲂне́цъ го́ръ ст҃ы́хъ всѣ́хъ , хра́мъ бг҃ꙋ бы́вши , ꙗ҆́кᲂже пре́жде
пррⷪ҇къ речѐ , хрⷭ҇тꙋ̀ чи́стъ пᲂкажи́ мѧ хра́мъ влⷣчце , твᲂи́ми
застꙋпле́ньми .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Тѧ̀ ро́сꙋ а҆єрмѡ́нскꙋ , на сїѡ́нъ сᲂше́дшꙋю , вѣ́дыи бг҃ᲂрᲂди́тельнице ,
мᲂлю̀ , ᲂу҆гаси́ти пло́ти мᲂеѧ̀ запале́нїе . ~Ра́й жи́зни сꙋ́щи бцⷣе , сме́рти
грѣхо́вныѧ , и҆ страсте́й мнᲂгᲂѡбра́зныхъ , и҆зба́ви мѧ вско́рѣ . =сла́ва .
А҆=лава́стръ мы́сленыи чⷭ҇таѧ ты̀ є҆сѝ , ми́ра и҆злїѧ́вшагᲂсѧ на́ землю
с̾ нб҃сѐ , ны́нѣ менѐ бл҃гᲂꙋха́нїѧ и҆спо́лни . =и҆ нн҃ѣ . П=рекло́ньшагᲂсѧ
ко тлѣ́нїю , ѡ҆бнᲂви́ла є҆сѝ чл҃ка , и҆зведѝ ᲂу҆́бѡ и҆ менѐ ны́нѣ
бг҃ᲂневѣ́сто , и҆з̾ глꙋбины̀ прегрѣше́нїи и҆ страсте́й .

=пѣ́снь , ѕ҃ . і҆рмо́съ . П=ᲂжрꙋ́ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~Пᲂла́та прекрасна̀ , сла́внаѧ влⷣчце цр҃ѧ сла́вы бы́вши ,
прᲂсла́вила є҆сѝ чл҃ки . тѣ́мже сла́вѣ нетлѣ́ннѣй , и҆ менѐ спᲂдо́би .
~Оу҆ти́шила є҆сѝ тлю̀ пᲂро́чнꙋю є҆стества̀ , чи́стымъ нетлѣ́нїемъ , но
и҆з̾сꙋшѝ пречи́стаѧ стрⷭ҇те́й мᲂи́хъ пᲂто́ки , и҆ плᲂтьскі́ѧ мꙋ́дрᲂсти рѣ́ки .
=сла́ва . О=у҆спѝ страстна́ѧ движе́нїѧ тѣлесѐ , и҆ взыгра́нїѧ мᲂѧ̀
плᲂтьска́ѧ , ᲂу҆мꙋ̀ пᲂвинѝ ꙗ҆́кѡ жребѧ̀ , ᲂу҆спи́вши чи́стаѧ сно́мъ твᲂи́хъ
мл҃твъ . =и҆ нн҃ѣ . П=ᲂю́ тѧ ꙗ҆́же бг҃а препѣ́таго ро́ждьшꙋю , и҆ мᲂлю́ тѧ
ѻ҆трᲂкᲂви́це , стра́шныѧ мѧ прѝ , и҆ вѣ́чнагѡ бцⷣе ѡ҆сꙋжде́нїѧ и҆зба́ви и҆
спаси́ мѧ .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , д҃ .
П=ред̾ста́тельнице нера́тнаѧ бг҃ᲂрᲂди́тельнице , и҆ мл҃твенице гᲂто́ва
притека́ющимъ к̾ тебѣ̀ , ѿ бѣ́дъ мѧ и҆зба́ви , да непре́зриши менѐ всѣ́хъ
застꙋ́пнице .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Ꙗ҆́кᲂже ѻ҆гнено́сна , и҆ бг҃ᲂпрїе́мна
сꙋ́щи кꙋпина̀ чи́стаѧ , пᲂпалѝ пᲂмышле́нїѧ те́рнїе лꙋка́выхъ , дш҃и мᲂеѧ̀
ѡ҆зарѝ мы́сль , и҆ страсте́мъ бе́зднꙋ и҆з̾сꙋшѝ . ~Вели́чествїе ѿ́ вѣка , и҆
бжⷭ҇твенꙋю сла́вꙋ , ты̀ є҆ди́на ꙗ҆́вѣ ѻ҆брѣ́те на землѝ , нб҃о ꙗ҆́вльшисѧ
втᲂро́е . ты̀ ᲂу҆́бѡ ᲂу҆празднѝ велерѣ́чивыѧ врагѝ мᲂѧ̀ бѣ́сы . =сла́ва .
Б=жⷭ҇твеныи кри́нъ милᲂсе́рдїѧ и҆ бл҃гᲂсти , и҆стᲂчи́ ми ѻ҆би́льнѡ бᲂга́тство
твᲂи́хъ щедро́тъ , и҆ скве́рнꙋ прегрѣше́нїи мᲂи́хъ ѡ҆мыва́ющи , плᲂтьско́е
ᲂу҆гасѝ раз̾жже́нїе . =и҆ ны́нѣ . Д=а́нᲂе ми ѿ́ бг҃а бᲂга́тство дх҃о́внᲂе
пре́жде , жи́въ блꙋ́дно всегда̀ сластьмѝ и҆з̾жи́хъ тѣле́сными . но ꙗ҆́кѡ
блꙋ́днаго , твᲂи́ми мл҃твами дв҃о ѡ҆правдѝ .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , бл҃гᲂслᲂви́те всѧ̀ дѣ́ла
гдⷭ҇нѧ гдⷭ҇а . ~Расто́ргни прегрѣше́нїи мᲂи́хъ плени́цꙋ , и҆ тѣле́снаѧ
стремле́нїѧ ᲂу҆ти́ши . лꙋка́вствїѧ же ᲂу҆мышле́нїи пᲂсѣцы̀ , и҆ ѡ҆чи́сти
ѿ та́йныхъ пᲂмышле́нїи , ско́рѡ раба̀ твᲂегѡ̀ бцⷣе , всѣ́хъ пред̾ста́тельнице
вѣ́рныхъ и҆ застꙋпле́нїе . ~Гᲂра̀ бж҃їѧ ꙗ҆вле́на , и҆ несѣко́ма и҆ тꙋчна̀
пречⷭ҇таѧ , часта̀ и҆ сѣ́ннаѧ , пᲂкры́й мѧ сѣ́нїю твᲂи́хъ мл҃твъ , и҆ ѿ сѣ́ти
лᲂве́цъ и҆зба́ви , и҆ сᲂхранѝ ѿ стрѣ́лъ бѣсо́вскихъ , и҆ скве́рныхъ
пᲂмышле́нїи . =сла́ва . С=тра́хъ бжⷭ҇твеныи прїѧ́ти ми влⷣчце , и҆ дх҃ъ
ᲂу҆миле́нїѧ во ᲂу҆тро́бѣ мᲂе́й , и҆ рᲂди́ти житїѐ дᲂбрᲂдѣ́тельно , и҆
стра́шна лꙋка́вымъ бѣсо́мъ пречⷭ҇таѧ сᲂтвᲂрѝ , и҆ бжⷭ҇твеныѧ сла́вы
а҆́нг҃льскихъ ли́къ сᲂбесѣ́дника . =и҆ ны́нѣ . Ѿ=ве́рзи ми две́ри жи́зненыѧ
вско́рѣ , врата̀ ᲂу҆пᲂва́нїѧ мᲂегѡ̀ , и҆ наста́ви пречⷭ҇таѧ к̾ жи́зни
некᲂнча́емѣй . и҆ црⷭ҇твїѧ нбⷭ҇нагѡ пᲂкажи́ мѧ раба̀ свᲂегѡ̀ наслѣ́дника , и҆
бжⷭ҇твеныѧ сла́вы ст҃ы́хъ сᲂприча́стника .

=пѣ́снь , ѳ҃ . і҆рмо́съ . Є҆́=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~Вᲂз̾зрѝ
мл҃твами си чⷭ҇таѧ на раба̀ свᲂегѡ̀ , и҆ вско́рѣ пред̾варѝ , и҆ ѡ҆скᲂрблѧ́ющихъ
и҆ ѡ҆ѕлᲂблѧ́ющихъ вра́гъ неви́димыхъ и҆зба́ви мѧ , и҆ спасѝ ѿ бѣ́дъ и҆
скᲂрбе́й , и҆ мнᲂгᲂѡбра́зныхъ ѡ҆бстᲂѧ́нїи . ~Всего́ мѧ ꙗ҆́звами грѣхо́вными
сꙋ́ща ᲂу҆ѧ́звлена и҆ ѡ҆сꙋжде́на , и҆сцѣлѝ дв҃о , и҆ и҆зба́ви лꙋка́выхъ
пᲂмышле́нїи , ꙗ҆́же сло́во всеси́льнᲂе ро́ждьшаѧ , бл҃га́го же и҆ чл҃кᲂлю́бца .
=сла́ва . П=а́дшагѡ ра́ди пре́жде а҆да́ма в̾ сме́рть , сме́рти причасти́сѧ ,
и҆́же живᲂто́мъ и҆ сме́ртїю ѡ҆блада́ѧи , тво́й сн҃ъ пребл҃га́ѧ . тѣ́мже мѧ
ѿ страсте́й и҆ паде́нїѧ , твᲂи́ми мᲂльба́ми вᲂз̾дви́гни . =и҆ нн҃ѣ . С=паса́й
бцⷣе и҆́же к̾ тебѣ̀ притека́ющихъ , ѿ бѣ́дъ и҆ паде́жа , грѣха̀ и҆ бꙋ́ри , и҆
тѣле́сныхъ страсте́й , и҆ вᲂлне́нїѧ и҆ житїѧ̀ нꙋ́жныхъ печа́лей , и҆ ѕло́бы
лꙋка́вствїѧ . =та́же , д=ᲂсто́йнѡ є҆́сть . =и҆= про́чеє , ѡ҆бы́чно . =и҆=
ѿпꙋ́стъ .

В=ъ четверто́къ , на ᲂу҆́трени . по а҃ , стихᲂло́гїи . сѣда́льны ,
а҆пⷭ҇льски . гла́съ , д҃ . С=вѣти́ла в̾ кᲂнцѣ́хъ , ᲂу҆ченикѝ твᲂѧ̀ хрⷭ҇тѐ
ꙗ҆ви́лъ є҆сѝ , сїѧ́юща дш҃а́мъ сꙋ́щимъ во тмѣ̀ , ра́зꙋмъ тво́й влⷣко . и҆
ле́сть и҆́дᲂльскꙋю тѣ́хъ ра́ди ѡ҆мрачи́въ , ᲂу҆че́ньми бл҃гᲂче́стїѧ прᲂсвѣти́лъ
є҆сѝ ми́ръ . тѣ́хъ мᲂльба́ми спасѝ дш҃а на́ша . =сти́х̾ : во всю̀ зе́млю
и҆зыдо́ша веща́нїѧ и҆́хъ , и҆ в̾ кᲂнцы̀ вселе́нныѧ гл҃ы и҆́хъ . Ꙗ҆́=кᲂже
мѡѷсе́й і҆и҃лѧ ѿ рабо́ты , сквᲂзѣ̀ чермно́е мо́ре прᲂве́дъ , десни́цею твᲂе́ю
пᲂгрꙋ́жь фараѡ́на . та́кѡ и҆ в̾ чꙋдесѣ́хъ мꙋ́дрїи ᲂу҆ченицы̀ твᲂѝ , мо́ре
раз̾верго́ша лю́тагѡ без̾бо́жїѧ , и҆ лю́ди наста́виша к̾ тебѣ̀ без̾нача́льне
сло́ве , и҆ є҆ди́не чл҃кᲂлю́бче .= сла́ва , и҆ ны́нѣ , боⷢ҇ . П=рибѣ́жище
сꙋ́щимъ в̾ лю́тыхъ , примире́нїе к̾ бг҃ꙋ сᲂгрѣша́ющимъ , пречⷭ҇таѧ влⷣчце
спасѝ на́съ ѿ всѧ́кагѡ ѡ҆бстᲂѧ́нїѧ , и҆ ѡ҆ѕлᲂбле́нїѧ чл҃ческагѡ , и҆
стра́шнагѡ мꙋче́нїѧ , и҆ страсте́й без̾че́стїѧ , несꙋмѣ́ннᲂю вѣ́рᲂю , тѧ̀
прⷭ҇нѡ призыва́ющихъ дв҃о всепѣ́таѧ .

=по в҃ , стихᲂло́гїи . сѣда́льны , гла́съ , д҃ . В=ѣ́ры прᲂпᲂвѣ́дники
ᲂу҆ченикѝ твᲂѧ̀ сп҃се , ми́рᲂви пᲂказа́лъ є҆сѝ , наставлѧ́ѧ тѣ́ми ꙗ҆зы́ки
к̾ пᲂзна́нїю тебѐ . зарѧ́ми бо сло́ва прᲂсвѣти́ша всѧ̀ , тмꙋ̀ неразꙋ́мїѧ
прᲂгна́вше вѣ́рᲂю . тѣ́хъ мᲂли́твами спасѝ дш҃а на́ша . =сти́хъ : небеса̀
пᲂвѣ́даютъ сла́вꙋ бж҃їю , твᲂре́нїе же рꙋ́кꙋ є҆гѡ̀ вᲂзвѣща́етъ тве́рдь .
В=ѣ́ры прᲂпᲂвѣ́дники ᲂу҆ченикѝ твᲂѧ̀ сп҃се , ми́рᲂви пᲂказа́лъ є҆сѝ ,
наставлѧ́ѧ тѣ́ми ꙗ҆зы́ки к̾ пᲂзна́нїю тебѐ . зарѧ́ми бо сло́ва прᲂсвѣти́ша
всѧ̀ , тмꙋ̀ неразꙋ́мїѧ прᲂгна́вше вѣ́рᲂю . тѣ́хъ мᲂли́твами спасѝ дш҃а
на́ша .= сти́хъ : ди́венъ бг҃ъ во ст҃ы́хъ свᲂи́хъ бг҃ъ і҆и҃левъ . мⷱ҇ꙋ .
М=ꙋ́жески претерпѣ́сте стрⷭ҇тᲂте́рпцы пло́тїю мꙋ́ки , и҆ ра́ны , жела́нїемъ бо
влеко́ми к̾ жи́зни нестарѣ́ющейсѧ , и҆ дᲂсто́йнѡ вᲂспрїѧ́сте црⷭ҇твїѧ
хрⷭ҇то́ва нетлѣ́нныи вѣне́цъ . тѣ́мже мᲂли́те пᲂми́лᲂватисѧ дш҃а́мъ на́шимъ .
=сла́ва , и҆ нн҃ѣ , боⷢ҇ . Т=ебѐ велича́емъ бцⷣе вᲂпїю́ще , ты̀ є҆сѝ є҆ди́на
бл҃гᲂслᲂве́наѧ . и҆з̾ тебе́ же неи҆зрече́ннѡ рᲂди́сѧ хрⷭ҇то́съ бг҃ъ на́шъ .

=по г҃ , стихᲂло́гїи . сѣда́ленъ , гла́съ , д҃ . Л=ꙋчѝ ꙗ҆́кѡ сл҃нце
пра́вдѣ , ва́съ и҆спꙋстѝ хрⷭ҇то́съ прᲂсвѣти́ти всю̀ зе́млю а҆пⷭ҇ли сла́внїи ,
бжⷭ҇твеными ва́шими мл҃твами , ѡ҆зарѧ́ете бжⷭ҇твенымъ свѣ́тᲂмъ невече́рнимъ
всѣ́хъ , и҆ прᲂсвѣща́ете , и҆́же вѣ́рᲂю сᲂверша́ющихъ ст҃ꙋ́ю ва́шꙋ па́мѧть .
=сла́ва , и҆ ны́нѣ , боⷢ҇ . О=у҆пᲂва́нїе непᲂсты́днѡ надѣ́ющимсѧ на тѧ̀ ,
є҆ди́на ро́ждьшаѧ па́че є҆стества̀ пло́тїю хрⷭ҇та̀ бг҃а на́шегѡ , тᲂго̀
со ст҃ы́ми а҆пⷭ҇лы мᲂлѝ , пᲂда́ти вселе́ннѣй ѡ҆чище́нїе прегрѣше́нїемъ , и҆
всѣ́мъ на́мъ пре́жде кᲂнца̀ житїю̀ и҆справле́нїе .

К=ано́нъ , ст҃ы́мъ сла́внымъ и҆ всехва́льнымъ а҆пⷭ҇лѡмъ . твᲂре́нїе , ки́ръ
ѳеѡ́фана . гла́съ , д҃ . пѣ́снь , а҃ . і҆рмо́съ . М=о́рѧ чермна́гѡ пꙋчи́нꙋ ,
немо́крыми стᲂпа́ми дре́вле ше́ствᲂвавъ і҆и҃ль , крⷭ҇тᲂѡбра́зно мѡѷсе́ѡвыма
рꙋка́ма , а҆мали́кᲂвꙋ си́лꙋ в̾ пꙋсты́ни пᲂбѣди́лъ є҆́сть . =запѣ́въ : ст҃і́и
а҆пⷭ҇ли , мᲂли́те бг҃а ѡ҆ на́съ . Б=жⷭ҇твеныѧ ᲂу҆тѣ́шителѧ ѻ҆рга́ны ,
вᲂз̾глаша́юще сегѡ̀ бжⷭ҇твеными всегда̀ в̾дᲂхнᲂве́ньми . вᲂспѣ́ша пѣ́снь на́мъ
ꙗ҆́кѡ вᲂи́стинꙋ спасе́нꙋю , сла́внїи хрⷭ҇то́вы а҆пⷭ҇ли . =два́жды . Н=а ѻ҆дрѣ̀
лѣ́нᲂстнѣмъ лежа́ща , и҆ в̾ сме́рти грѣхо́внѣй недꙋ́гᲂмъ дш҃ꙋ мᲂю̀ лю́тѣ
и҆ста́емꙋю , пᲂсѣще́нїѧ мѧ̀ сла́внїи хрⷭ҇то́вы самᲂви́дцы спᲂдо́бите . ~И҆́же
сло́вᲂмъ ѿ без̾слᲂве́сїѧ разрѣши́сте ꙗ҆зы́ки а҆пⷭ҇ли , ѿ без̾слᲂве́сныхъ
дѣѧ́нїи лю́тѣ ѡ҆мраче́ннᲂе срⷣце мᲂѐ , ᲂу҆тѣ́шителѧ бл҃гᲂда́тїю прᲂсвѣти́те
сла́внїи . =боⷢ҇ . Д=в҃ᲂю по ржⷭ҇твѣ̀ нетлѣ́ннѡ пребыла̀ є҆сѝ , и҆́же на́съ
ра́ди ꙗ҆́вльшагᲂсѧ по на́съ , па́че сло́ва пᲂрᲂдѝ . є҆го́же прилѣ́жнѡ мᲂлѝ ,
прᲂсвѣти́ти дш҃а на́ша .

=дрꙋгі́и кано́нъ , ст҃о́мꙋ и҆ вели́кᲂмꙋ чꙋдᲂтво́рцꙋ нико́лѣ . твᲂре́нїе ,
ки́ръ і҆ѡ́сифᲂво . і҆рмо́съ . Т=ристᲂѧ́ща крѣ́пкїи . =запѣ́въ : ст҃лю хрⷭ҇то́въ
нико́лае , мᲂлѝ бг҃а ѡ҆ на́съ . Б=ез̾печа́льнꙋю жи́знь наслѣ́дᲂвавъ ѻ҆́ч҃е , и҆
ра́дᲂсти дх҃о́вныѧ и҆спᲂлнѧ́емь при́снѡ , всѧ́кꙋ печа́ль ѿженѝ мᲂлю́сѧ ѿ дш҃и
мᲂеѧ̀ , ꙗ҆́кѡ да ра́дꙋѧсѧ сла́влю тѧ̀ , сщ҃е́ннѣйшїи ѻ҆́ч҃е нико́лае .
~Пᲂлᲂже́нъ бы́сть разꙋ́мнѡ , на свѣ́щницѣ дᲂбрᲂдѣ́телей , и҆ ꙗ҆́кᲂже свѣ́тъ
прᲂсвѣща́еши срⷣца̀ вѣ́рныхъ ст҃лю нико́лае . тѣ́мже вѣ́рᲂю мᲂлю́ тѧ ,
свѣтᲂно́сными мл҃твами сѝ , дш҃и мᲂе́й тмꙋ̀ ѿженѝ . ~Житїѧ̀ тлѣ́ннагѡ
ны́нѣ , напа́стѣй всѧ́кихъ напᲂлнѧ́емъ , пꙋчи́нꙋ при́снѡ препла́ваѧ ,
да ѡ҆брѧ́щꙋ тѧ̀ прпⷣбне ѡ҆кᲂрми́телѧ , в̾ тишинꙋ̀ прелага́юща бꙋ́рю ,
бжⷭ҇твеными мл҃твами твᲂи́ми . =боⷢ҇ . Н=еꙋсыпа́ющꙋю чⷭ҇таѧ и҆мꙋ́щи мл҃твꙋ ,
ᲂу҆спѝ на́ша стра́сти тѣле́сныѧ и҆ дш҃е́вныѧ , сщ҃е́нными хᲂда́тайствы
твᲂи́ми . бжⷭ҇твенꙋю и҆ спасе́нꙋю даю́щи бо́дрᲂсть , в̾ бж҃їю вᲂлю̀ и҆
и҆спᲂлне́нїе .

=пѣ́снь , г҃ . і҆рмоⷭ҇ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ зᲂвꙋ́щи ,
ты́ ми крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Гра́дъ тво́й бж҃е ,
слᲂве́сныхъ рѣ́къ твᲂи́хъ тече́нїѧ , ᲂу҆чени́къ влⷣко сщ҃е́ннѡ вᲂз̾веселѧ́ютъ .
=двⷤа . Г=ра́ждане нбⷭ҇нїи , сᲂслꙋже́бницы мы́сленымъ чинѡ́мъ , всесла́внїи
а҆пⷭ҇ли , всѧ́кїѧ на́съ ско́рби и҆зба́вите . ~Оу҆тверди́выи хрⷭ҇тѐ слᲂве́снаѧ
свᲂѧ̀ нб҃са̀ , ᲂу҆тверди́ мѧ тѣ́хъ мл҃твами , на ка́мени твᲂи́хъ хᲂтѣ́нїи ,
ꙗ҆́кѡ бл҃гᲂꙋтро́бенъ . =боⷢ҇ . Ꙗ҆́=кѡ мт҃и тѧ̀ мо́литъ , с̾ ли́кᲂмъ ᲂу҆чени́къ
влⷣко , ꙗ҆́же тебѐ чи́стѡ рᲂди́вшаѧ , да́рꙋй на́мъ млⷭ҇ти твᲂѧ̀ .

=и҆́нъ , і҆рмо́съ . Н=емꙋ́дрᲂстїю ни си́лᲂю . ~Ѻ҆рꙋ́жїе ꙗ҆ви́лсѧ є҆сѝ ,
бᲂри́тельныѧ врагѝ закала́ѧ , и҆́хже и҆скꙋше́нїѧ сᲂблюдѝ на́съ невре́дны
нико́лае , сᲂдѣва́ющихъ бжⷭ҇твенᲂе хᲂтѣ́нїе . ~Сᲂкрꙋше́нїе мᲂеѧ̀ дш҃и ст҃лю
ᲂу҆врачꙋ́й , сᲂкрꙋши́выи вра́жїѧ ко́зни и҆ лᲂвле́нїѧ , да ꙗ҆́кѡ пред̾ста́телѧ
мᲂегѡ̀ вѣ́рᲂю велича́ю тѧ . ~Разрꙋши́выи а҆ртеми́дѣ без̾дꙋ́шныѧ хра́мины ,
ᲂу҆ма̀ мᲂегѡ̀ страстны́ѧ кꙋми́ры пᲂтребѝ , бжⷭ҇твеными ти хᲂда́тайствы ѻ҆́ч҃е
нико́лае . =боⷢ҇ . Т=ѧ̀ пред̾ста́тельницꙋ пречⷭ҇таѧ дв҃о стѧжа́хᲂмъ , претвᲂрѝ
на́шꙋ ско́рбь на ра́дᲂсть . и҆ печа́ли сме́рть ражда́ющїѧ , и҆зба́ви на́съ .

=пѣ́снь , д҃ . і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . ~Наве́лъ є҆сѝ на́ мᲂре ко́ни твᲂѧ̀ чл҃кᲂлю́бче , и҆з̾бра́нныѧ
ст҃ы́ѧ а҆пⷭ҇лы , ѕлᲂвѣ́рїѧ во́ды вᲂз̾мꙋща́ющїѧ , и҆ всѣ́мъ ра́зꙋмъ тво́й
и҆́стинныи вᲂз̾вѣща́ющїѧ . =двⷤа . З=вѣ́зды и҆́же прᲂсвѣти́вше
бл҃гᲂче́стїемъ , мы́сленꙋю тве́рдь цр҃ко́внꙋю , сла́внїи а҆пⷭ҇ли , ѿ́ нᲂщи
невѣ́дѣнїѧ , и҆ прегрѣше́нїѧ и҆зба́вите мѧ . ~Ꙗ҆́вльшесѧ ꙗ҆́кᲂже стрѣ́лы
и҆з̾ѡ҆щре́нны си́льнагѡ а҆пⷭ҇ли , раз̾жже́ныѧ стрѣ́лы се́рдца мᲂегѡ̀ ны́нѣ
ᲂу҆гаси́те , и҆ пᲂмышле́нїе мᲂѐ ᲂу҆тверди́те . =боⷢ҇ . Д=ш҃ꙋ мᲂю̀ ѡ҆гᲂрче́нꙋю
ꙗ҆́дᲂмъ , сᲂпрᲂти́внагѡ ᲂу҆грызе́нїемъ , дѣ́йственымъ врачева́нїемъ
и҆сцѣлѝ , мл҃твами хрⷭ҇тѐ ро́ждьшїѧ тѧ̀ , и҆ сщ҃е́нныхъ а҆пⷭ҇лъ твᲂи́хъ .

=и҆́нъ , і҆рмо́съ . С=ѣдѧ́и во сла́вѣ . ~Пресла́внᲂе житїѐ твᲂѐ , всю́дꙋ тѧ
пресла́вна пᲂказа̀ чꙋдесы̀ бжⷭ҇твеными прᲂславлѧ́ема . первᲂсщ҃е́нникѡмъ
ᲂу҆краше́нїе , и҆ всѣ́мъ пᲂхвалꙋ̀ , чтꙋ́щимъ тѧ̀ нико́лае ра́дᲂстными
пѣ́сньми . ~На высо́цѣ прⷭ҇то́лѣ бл҃же́нне , бг҃а пᲂхвали́лъ є҆сѝ ,
смиренᲂмꙋ́дрїемъ бжⷭ҇твенымъ блиста́ѧ свѣтлᲂстьмѝ , и҆́хже в̾ прича́стїи
бы́ти на́съ сᲂтвᲂрѝ , бл҃гᲂпрїѧ́тными ти мᲂльба́ми ѻ҆́ч҃е премꙋ́дре .
~Непра́веднѡ ведо́мыѧ на сме́рть и҆зба́вилъ є҆сѝ , ре́внᲂстїю бжⷭ҇твенᲂю
ѻ҆́ч҃е сщ҃еннᲂлѣ́пнѡ разгара́ѧсѧ . тѣ́мже вᲂпїе́мъ ти , та́кᲂжде и҆змѝ и҆
на́съ ѿ напа́стей , ᲂу҆мерщвѧ́ющихъ лю́тѣ , мᲂльба́ми свᲂи́ми . ~На нб҃са̀
преше́дъ нико́лае ра́дᲂсти неви́димыѧ , пᲂсредѣ̀ ко всѣ́мъ призыва́ющимъ тѧ̀
прихо́диши , ѡ҆блегчева́ѧ бᲂлѣ́зни дꙋ́шъ на́шихъ , и҆ ᲂу҆тѣше́нїе бг҃ᲂлѣ́пнѡ
пᲂдава́ѧ . =боⷢ҇ . В=о́инства а҆́нг҃льскаѧ ᲂу҆жаса́ющесѧ пречⷭ҇таѧ ,
пѣснᲂсло́вѧтъ вели́чество бжⷭ҇твенагѡ ржⷭ҇тва̀ твᲂегѡ̀ , с̾ ни́ми же мᲂли́сѧ
дв҃це всѣ́мъ спасти́сѧ , и҆́же вѣ́рᲂю чи́стᲂю тебѐ ᲂу҆блажа́ющимъ .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Ло́зы живо́тныѧ , прᲂцвѣта́ющїѧ гро́здїе , напᲂи́ша всѣ́хъ вина̀ мы́сленагѡ
весе́лїѧ , сла́внїи а҆пⷭ҇ли . =двⷤа . К=ъ свѣ́тꙋ запᲂвѣде́й бж҃їихъ ,
наста́вите мѧ а҆пⷭ҇ли , ꙗ҆́҆́же во тмѣ̀ дш҃е́внагѡ ᲂу҆ны́нїѧ , безꙋ́мнѡ
пребыва́ющаго . ~И҆зба́вите на́съ дш҃е́вныхъ прегрѣше́нїи , и҆ сꙋда̀
бꙋ́дꙋщагѡ , и҆ страсте́й и҆ бѣ́дъ , а҆пⷭ҇ли бл҃же́ннїи . =боⷢ҇ . С=паси́ мѧ
бж҃е ꙗ҆́кѡ чл҃кᲂлю́бецъ , спаси́ мѧ мᲂльба́ми не и҆зрече́ннѡ тебѐ рᲂди́вшїѧ ,
и҆ всѣ́хъ бжⷭ҇твеныхъ а҆пⷭ҇лъ твᲂи́хъ .

=и҆́нъ , і҆рмо́съ . Н=ечести́вїи не ᲂу҆́зрѧтъ . ~Заше́лъ є҆сѝ ꙗ҆́кᲂже
сл҃нце , ᲂу҆́меръ мꙋ́дре , и҆ вᲂсїѧ́лъ є҆сѝ ᲂу҆ хрⷭ҇та̀ , свѣтᲂно́сными
блиста́нїи чꙋде́съ твᲂи́хъ , ѡ҆зарѧ́ѧ всю̀ пᲂд̾со́лнечнꙋю ѻ҆́ч҃е нико́лае .
~Сщ҃е́нне нико́лае ᲂу҆слы́ши на́съ , в̾ де́нь наведе́нїѧ бѣ́дъ и҆ скᲂрбе́й ,
и҆ всѧ́кꙋю тѣснᲂтꙋ̀ ѿгᲂнѧ̀ , бл҃гᲂда́тїю и҆́же в̾ тебѣ̀ живꙋ́щагѡ дх҃а .
~Сᲂкрꙋше́нꙋю страстьмѝ жите́йскими , дш҃ꙋ мᲂю̀ и҆мы́и , на́ пᲂмᲂщь тѧ̀
призыва́ю сщ҃е́нне нико́лае , пᲂтщи́сѧ и҆ да́ждь ми сᲂверше́нᲂе и҆сцѣле́нїе ,
ᲂу҆мᲂли́въ без̾грѣ́шнаго . =боⷢ҇ . Р=азꙋ́мныма ѻ҆чи́ма тебѐ дв҃о и҆са́їѧ
зрѧ̀ , нескве́рнаѧ чи́стаѧ , вᲂпїѧ́ше , сѐ хо́щетъ рᲂди́тисѧ ѿ дв҃ы
бг҃ᲂѻ҆трᲂкᲂви́цы і҆с҃ъ гдⷭ҇ь , челᲂвѣ́кѡмъ в̾ пᲂрᲂжде́нїе .

=пѣ́снь , ѕ҃ . і҆рмо́съ . П=ᲂжрꙋ́ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~Па́стырѧ до́браго бг҃ᲂи҆збра́ннаѧ ѻ҆вча́та , раз̾сѣ́ѧннаѧ по́ мирꙋ ,
вᲂлкѡ́въ всѧ́ко ѕвѣ́рьство , во ѻ҆́вчїю кро́тᲂсть вѣ́рᲂю прелᲂжи́ша . =двⷤа .
Б=жⷭ҇твенагѡ раѧ̀ древеса̀ дᲂбрᲂпло́днаѧ , преѡ҆каѧ́нныѧ дш҃и мᲂеѧ̀
всенепло́дство , во бл҃гᲂпло́дїе дᲂбрᲂдѣ́тельнагѡ нра́ва приведи́те а҆пⷭ҇ли .
~Оу҆ѧ́звенъ бы́хъ сласте́й ѻ҆рꙋ́жїемъ , и҆ ᲂу҆мро́хъ , и҆́же ѿ хрⷭ҇та̀
прїе́мше сла́внїи бл҃гᲂда́ть , вᲂскреша́ти ме́ртвыѧ , ᲂу҆мерщве́нꙋю
ѡ҆каѧ́ннꙋю ми дш҃ꙋ ѡ҆живи́те . =боⷢ҇ . О=у҆ти́ши дш҃и мᲂе́й свирѣ́пѣющꙋю
бꙋ́рю , бж҃е всѣ́хъ ще́дрыи , мᲂльба́ми ро́ждьшїѧ тѧ̀ бцⷣы , а҆пⷭ҇лъ же и҆
мч҃нкъ твᲂи́хъ .

=и҆́нъ , і҆рмоⷭ҇ . П=рїидо́хъ во глꙋбины̀ . ~Оу҆крѣ́пльсѧ крѣ́пᲂстїю
сп҃сᲂвᲂю , вᲂзмо́глъ є҆сѝ бг҃ᲂмꙋ́дре неви́димаго врага̀ пᲂгꙋби́ти , є҆го́же
лю́тагѡ врежде́нїѧ на́съ и҆зба́ви , мᲂльба́ми си ѻ҆́ч҃е нико́лае . ~Мꙋче́нїѧ
и҆́же в̾ гее́ннѣ , и҆ ѿ лꙋка́выхъ чл҃къ стꙋже́нїѧ вре́днѣйшагѡ и҆зба́ви
на́съ , сщ҃е́нными мл҃твами сѝ пресла́вне нико́лае . ~И҆́же дре́вле ᲂу҆́мрети
непра́веднѡ и҆мꙋ́щїѧ вᲂево́ды , и҆зба́вишасѧ твᲂи́ми мл҃твами , ꙗ҆́кᲂже тѣ́хъ
и҆ на́съ и҆схитѝ всѧ́кᲂгѡ вре́да , дᲂстᲂбл҃же́нне . =боⷢ҇ . Л=ю́дїє твᲂѝ и҆
гра́дъ , мо́лѧтъ тѧ бж҃їѧ мт҃и , и҆змѝ на́съ ѿ всѧ́кїѧ бѣды̀ всечⷭ҇таѧ
влⷣчце , и҆ и҆́же та́мѡ вѣ́чнагѡ ѡ҆сꙋжде́нїѧ .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Ско́рᲂстїю всест҃а́гѡ прᲂпᲂвѣ́данїѧ ,
неле́стнїи а҆пⷭ҇ли хрⷭ҇то́ви , пре́лести зи́мꙋ разрꙋши́сте , и҆ сᲂгрѣ́ѧсте
бл҃гᲂразꙋ́мїемъ вѣ́рныхъ мꙋдрᲂва́нїѧ . =двⷤа . М=и́ро бл҃гᲂꙋха́ннᲂе
и҆стᲂча́юще всегда̀ , бжⷭ҇твенїи ᲂу҆ченицы̀ , ми́ра ᲂу҆́мнагѡ бл҃гᲂꙋха́нїемъ ,
прибѣга́ющихъ к̾ ва́мъ и҆спо́лните , и҆ ѕлᲂсмра́дныѧ стра́сти ѿжени́те .
~Растлѣ́вшаго мѧ плᲂтьски́ми безмѣ́стїи , сло́ва нетлѣ́ннаго сла́внїи
ᲂу҆ченицы̀ , спаси́те мѧ пᲂю́ща , бл҃гᲂслᲂве́нъ є҆сѝ в̾ цр҃кви сла́вы твᲂеѧ̀
гдⷭ҇и . =боⷢ҇ . Л=и́цы а҆́нг҃льстїи , ли́цы мч҃нкъ и҆ а҆пⷭ҇лъ , тебѐ сло́ве
мо́лѧтъ всегда̀ , мно́жествᲂмъ бл҃гᲂꙋтро́бїѧ твᲂегѡ̀ , всѣ́хъ ᲂу҆ще́дри бцⷣы
ра́ди , ꙗ҆́кѡ милᲂсе́рдъ .

=и҆́нъ , і҆рмо́съ . Ю҆́=нᲂщы трѝ . ~Ст҃е нико́лае , и҆́же во ст҃ы́хъ
є҆ди́нагѡ ст҃а́гѡ бг҃а пᲂчива́ющаго мᲂлѝ , ѡ҆ст҃и́ти на́съ , и҆ низ̾пᲂсла́ти
на ны̀ млⷭ҇ти тᲂго̀ бᲂга́тыѧ . ~Препᲂдо́бенъ пра́веденъ и҆ кро́тᲂкъ , ти́хъ и҆
смире́нъ бы́въ сла́вне , к̾ высᲂтѣ̀ сщ҃е́нства взѧ́тсѧ пресла́вне , чꙋдеса̀
сᲂверша́ѧ и҆ зна́менїѧ . ~Зако́ны бжⷭ҇твеныѧ сᲂблю́дъ , ве́сь ꙗ҆ви́лсѧ є҆сѝ
бж҃їи хра́мъ чистѣ́йшїи . тѣ́мже ти вᲂпїе́мъ бл҃же́нне , без̾зако́нїѧ
всѧ́кᲂгѡ и҆зба́ви на́съ хᲂда́тайствᲂмъ сѝ . =боⷢ҇ . О=у҆спѝ страсте́мъ
вᲂста́нїѧ мᲂеѧ̀ дш҃и , бо́дренᲂю мᲂльбо́ю сѝ , даѧ́ ми бо́дрᲂсть
ѻ҆трᲂкᲂви́це , ᲂу҆ны́нїѧ дрема́нїе дале́че ѿгᲂнѧ́щи .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , бл҃гᲂслᲂви́те всѧ̀ дѣ́ла
гдⷭ҇нѧ гдⷭ҇а . ~Оу҆ста̀ ѻ҆гнедᲂхнᲂве́ннаѧ хрⷭ҇то́ва , и҆́же без̾две́рїѧ ᲂу҆ста̀
загради́сте , и҆ спасе́нᲂе прᲂпᲂвѣ́данїе по всю́дꙋ раз̾сѣ́ѧсте . и҆ ѿ ᲂу҆́стъ
во́лка мы́сленагѡ и҆зба́висте , вᲂпїю́щїѧ , бл҃гᲂслᲂви́те всѧ̀ дѣ́ла гдⷭ҇нѧ
гдⷭ҇а . =двⷤа . В=ᲂстрꙋби́те ѻ҆́крестъ мᲂеѧ̀ ᲂу҆мерщве́ныѧ дш҃и , бг҃ᲂгла́снїи
трꙋбы̀ хрⷭ҇то́вы а҆пⷭ҇ли сла́внїи , и҆ ѿ́ грᲂба ѿчаѧ́нїѧ и҆ ᲂу҆ны́нїѧ лю́таго
сїю̀ вᲂз̾дви́гните , во є҆́же пѣ́ти , блгⷭ҇ви́те всѧ̀ дѣ́ла гдⷭ҇нѧ гдⷭ҇а .
~Менѐ , и҆́же зако́ны твᲂѧ̀ , хрⷭ҇тѐ пᲂпра́вшаго , ᲂу҆ма̀ раз̾враще́нїемъ ,
менѐ влⷣко блꙋ́днаго , и҆ в̾ стра́сти пᲂпо́лзшасѧ , и҆ ѡ҆бы́чаю лꙋка́вᲂмꙋ
прⷭ҇нѡ рабо́тающа , не пре́зри , сщ҃е́нныхъ ᲂу҆чени́къ твᲂи́хъ мᲂльба́ми .
=боⷢ҇ . М=р҃і́е гжⷭ҇е всѧ́ческимъ , ѡ҆блада́ема мѧ ѿ ѕмі́ѧ , и҆ сᲂгрѣша́юща
всегда̀ , свᲂбᲂдѝ мл҃твами сѝ . и҆ пᲂрабо́ти хрⷭ҇то́ви чи́стѣ жи́ти во є҆́же
пѣ́ти , блгⷭ҇ви́те всѧ̀ дѣ́ла гдⷭ҇нѧ гдⷭ҇а .

=и҆́нъ , і҆рмо́съ . И҆=зба́вителю всѣ́хъ . ~Виті́йствꙋѧ бжⷭ҇твенаѧ нико́лае ,
без̾зако́ннꙋющихъ незатвᲂри́маѧ ᲂу҆ста̀ , ꙗ҆́вствено загради́лъ є҆сѝ . и҆
ѿ а҆́рїева гꙋби́тельства мно́гихъ и҆зба́вилъ є҆сѝ , правᲂсла́внѡ пᲂю́щихъ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~И҆́же пᲂбѣ́ды тезᲂимени́тъ ст҃е ,
пᲂбѣди́телей на́съ пᲂкажѝ мᲂли́твами сѝ , страсте́мъ ражда́ющимъ сме́рть , и҆
без̾зако́нныхъ чл҃къ ꙗ҆зы́ка льсти́ва , и҆́же вѣ́рᲂю тѧ̀ при́снѡ бл҃жа́щихъ .
~По́мᲂщь твᲂю̀ спаси́тельнꙋю , низ̾пᲂсла́ти на́мъ ᲂу҆мᲂле́нъ быва́й ,
чꙋдᲂтво́рче нико́лае въ де́нь бѣды̀ , внегда́ тѧ вѣ́рᲂю прᲂсѧ́ще мо́лимъ .
=трⷪ҇ченъ . П=равᲂсла́внѡ вѣ́рнїи пᲂклᲂни́мсѧ ст҃ѣ́й трⷪ҇цѣ несᲂзда́ннѣй ,
ѻ҆ц҃ꙋ пребез̾нача́льнᲂмꙋ , и҆ сн҃ꙋ и҆ ст҃о́мꙋ дх҃ꙋ , вᲂпїю́ще , бл҃гᲂслᲂви́те
всѧ̀ дѣ́ла гдⷭ҇нѧ гдⷭ҇а . =боⷢ҇ . М=и́лᲂсти твᲂе́й спᲂдо́би мѧ , ꙗ҆́же бг҃а
бл҃гᲂмлⷭ҇тиваго ро́ждьши бл҃гᲂслᲂве́наѧ влⷣчце . и҆ в̾ ча́съ сꙋ́дныи
пред̾ста́вши , и҆зба́ви та́мᲂшнѧго ѡ҆сꙋжде́нїѧ . =та́же , пѣ́снь бцⷣѣ .
в=ели́читъ дш҃а мᲂѧ̀ гдⷭ҇а .= и҆ =пᲂкло́ны .

=пѣ́снь , ѳ҃ . і҆рмо́с̾ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Рѣши́ти и҆ вѧза́ти прїе́мше ѿ хрⷭ҇та̀
ѻ҆́бла́сть . раз̾рѣши́те сᲂꙋ́зъ сᲂгрѣше́нїи мᲂи́хъ , и҆ к̾ любвѝ бж҃їи
привѧжи́те , и҆ црⷭ҇твїю прича́стника сᲂдѣ́лайте , бжⷭ҇твенїи а҆пⷭ҇ли .
=двⷤа . Б=жⷭ҇твенїи влⷣки ѻ҆́блацы , и҆з̾со́хшеє мᲂѐ се́рдце всѧ́кимъ
лꙋка́вымъ дѣѧ́нїемъ , бжⷭ҇твеными тꙋ́чами нн҃ѣ напо́йте , и҆ плᲂдᲂно́сно
пᲂкажи́те а҆пⷭ҇ли сла́внїи . ~Ка́менїе и҆з̾бра́ннᲂе , на пᲂлᲂже́нїи во главꙋ̀
ᲂу҆́глꙋ ка́мени , сᲂзда́сте всѣ́хъ вѣ́рныхъ срⷣца̀ . ка́менемъ вѣ́ры , вра́жїѧ
сᲂзда́нїѧ а҆пⷭ҇ли раз̾верго́сте . =боⷢ҇ . С=о ст҃ы́ми а҆́нг҃лы , съ бжⷭ҇твеными
а҆пⷭ҇лы , съ сла́вными мꙋ́ченики , свᲂегѡ̀ мᲂлѝ сн҃а и҆ гдⷭ҇а ,
бг҃ᲂрᲂди́тельнице пречⷭ҇таѧ , ѿ бѣ́дъ и҆зба́вити рабы̀ твᲂѧ̀ .

=и҆́нъ , і҆рмо́съ . Є҆́=вва ᲂу҆́бѡ недꙋ́гᲂмъ . ~И҆сцѣле́нїѧ сᲂверша́ѧ гро́бъ
тво́й , и҆стᲂча́етъ ми́ро бл҃гᲂꙋха́нїѧ прпⷣбне , и҆́же вѣ́рᲂю и҆ любо́вїю
пристꙋпа́ющимъ нико́лае , и҆ твᲂю̀ па́мѧть чтꙋ́щимъ . тѣ́мже тѧ̀ всѝ
велича́емъ . ~Ꙗ҆́кѡ сл҃нце бг҃ᲂбл҃же́нне нико́лае , всю̀ пᲂд̾со́лнечнꙋю
ѡ҆зарѧ́еши бжⷭ҇твеныхъ чꙋде́съ лꙋча́ми . тмꙋ̀ лю́тыхъ ѡ҆бстᲂѧ́нїи ѿгᲂнѧ́ѧ ,
сщ҃е́нными хᲂда́тайствы твᲂи́ми , первᲂсщ҃е́нникѡмъ ᲂу҆краше́нїе . ~Ѡ҆бы́чнѡ
ᲂу҆ще́дри на́съ нико́лае , жите́йскими напа́стьми , и҆ бѣсо́вскими лестьмѝ ,
лꙋка́выхъ же чл҃къ и҆скꙋше́ньми , лю́тѣ ѡ҆бꙋрева́емыхъ всегда̀ , ꙗ҆́кѡ да тѧ̀
любо́вїю ᲂу҆бл҃жа́емъ . ~Дн҃ь и҆ ча́съ стра́шныи пᲂмина́й ѽ дш҃е мᲂѧ̀ ,
є҆гда́ тѧ хо́щетъ привестѝ на сꙋ́дъ влⷣка , и҆ сꙋди́ти твᲂи́мъ дѣѧ́нїемъ
та́йнымъ . вᲂзᲂпі́й є҆мꙋ̀ , сп҃се спаси́ мѧ нико́лы мᲂльба́ми . =боⷢ҇ .
Г=ла́съ тебѣ̀ бжⷭ҇твенагѡ гаврїи́ла , прино́симъ ра́дᲂстнѡ , и҆ взыва́емъ ,
ра́дꙋисѧ раю̀ , и҆́же дре́во живо́тнᲂе пᲂсредѣ̀ и҆мꙋ́щаѧ всегда̀ , пресла́внаѧ
пᲂла́то сло́вꙋ . ра́дꙋисѧ дв҃о всенепᲂро́чнаѧ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стⷯры . гла́съ , д҃ . А҆=пⷭ҇льскїй ли́къ , дх҃ᲂмъ ст҃ы́мъ
прᲂсвѣти́лъ є҆сѝ хрⷭ҇тѐ , и҆ на́шꙋ скве́рнꙋ грѣхо́внꙋю , тѣ́хъ ра́ди ѡ҆мы́й
бж҃е и҆ пᲂми́лꙋй на́съ .

=сти́хъ : и҆спо́лнихᲂмсѧ за ᲂу҆́тра . Н=е кни́жныѧ ᲂу҆ченикѝ , дх҃ъ тво́й
ст҃ы́и каза́тели ꙗ҆вѝ хрⷭ҇тѐ бж҃е . и҆ мнᲂгᲂвѣща́ннымъ бл҃гᲂгла́сїемъ ,
ꙗ҆зы́кѡмъ пре́лесть ᲂу҆праздни́лъ є҆́сть , ꙗ҆́кѡ всеси́ленъ .

=сти́хъ : и҆ бꙋ́ди свѣ́тлᲂсть . мⷱ҇ꙋ . Ч=естна̀ сме́рть ст҃ы́хъ твᲂи́хъ
гдⷭ҇и , мече́мъ бо и҆ ѻ҆гне́мъ , и҆ дш҃е́ю сᲂкрꙋше́ннᲂю прᲂлїѧ́ша кро́вь
свᲂю̀ , ᲂу҆пᲂва́нїе и҆мꙋ́ще на тѧ̀ , вᲂспрїѧ́ти трꙋдѡ́мъ мздꙋ̀ . и҆
претерпѣ́вше , прїѧ́ша ѿ тебѐ сп҃се ве́лїю ми́лᲂсть . =сла́ва , и҆ ны́нѣ ,
боⷢ҇ . Т=ѧ̀ стѣ́нꙋ стѧжа́хᲂмъ бцⷣе пречⷭ҇таѧ , и҆ бл҃гᲂꙋти́шнᲂе приста́нище и҆
ᲂу҆тверже́нїе . тѣ́мже мᲂлю́сѧ , и҆́же в̾ житїѝ ѡ҆бꙋрева́емь ѡ҆кᲂрмѝ и҆
спаси́ мѧ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ четверто́къ , бл҃же́нны . гла́съ , д҃ .=

~Дре́ва ра́ди а҆да́мъ раѧ̀ бы́сть и҆з̾селе́нъ , дре́ва же ра́ди крⷭ҇тнагѡ
разбо́йникъ в̾ ра́й всели́сѧ . ѻ҆́въ ᲂу҆́бѡ вкꙋ́шъ , за́пᲂвѣдь престꙋпѝ
сᲂтво́ршагѡ и҆̀ . ѻ҆́въ же сраспина́емь , бг҃а тѧ̀ и҆спᲂвѣ́да таѧ́щагᲂсѧ ,
пᲂмѧни́ мѧ вᲂпїѧ̀ , во црⷭ҇твїи сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
П=а́стырѧ и҆ а҆́гньца , слᲂве́сныѧ сꙋ́ще ѻ҆́вцы , пᲂсредѣ̀ вᲂлкѡ́въ ѿ негѡ̀ ,
ꙗ҆́кѡ а҆́гньцы мꙋ́дрїи по́слани бы́сте , бжⷭ҇твенымъ прᲂпᲂвѣ́данїемъ , тѣ́хъ
претвᲂрѧ́юще свирѣ́пство на кро́тᲂсть , вѣ́рᲂю зᲂвꙋ́щимъ неꙋкло́ннымъ
по́мыслᲂмъ , пᲂмѧнѝ и҆ на́съ во црⷭ҇твїи сѝ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . П=рᲂше́дше земны́ѧ кᲂнцы̀
а҆пⷭ҇ли гдⷭ҇ни , ꙗ҆́кѡ ѕвѣ́зды свѣ́тлыѧ , пᲂмраче́нїе пре́лести разᲂри́сте , и҆
свѣ́тъ спасе́ныи прельще́нымъ ѡ҆блиста́сте . тѣ́мже блажи́мъ ва́съ хрⷭ҇то́вы
прᲂпᲂвѣ́дницы , прᲂсѧ́ще , мᲂли́тесѧ ѡ҆ на́съ ко́ гдⷭ҇ꙋ , пᲂмѧнꙋ́ти на́съ
въ црⷭ҇твїи сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
С=ᲂкрꙋша́еми тᲂмле́ньми , и҆ ѻ҆гне́мъ веще́ственымъ ѡ҆палѧ́еми , пᲂпали́сте
мнᲂгᲂбо́жїѧ го́рькꙋю ве́щь бг҃ᲂблаже́ннїи . и҆ ны́нѣ и҆стᲂча́ете
и҆сцѣле́нїемъ стрꙋѝ , прихᲂдѧ́щимъ к̾ ва́мъ с̾ вѣ́рᲂю те́плᲂю , хрⷭ҇то́вы
прᲂпᲂвѣ́дницы , и҆ вᲂпїю́щимъ хрⷭ҇то́ви , пᲂмѧнѝ на́съ въ црⷭ҇твїи сѝ .

=сла́ва . Н=епреткнᲂве́ннымъ по́мыслᲂмъ , мы́слїю трезвѧ́щеюсѧ , рце́мъ
сн҃ꙋ , и҆́же в̾ вы́шнихъ со ѻ҆ц҃е́мъ сѣдѧ́щемꙋ в̾кꙋ́пѣ и҆ дх҃ᲂмъ . трⷪ҇це
нераздѣ́льнаѧ , и҆́же всѧ̀ сло́вᲂмъ свᲂи́мъ сᲂста́вльшаѧ , и҆ всѣ́хъ
прᲂсвѣща́ющаѧ , вѣ́рᲂю зᲂвꙋ́щихъ и҆ вᲂпїю́щихъ прⷭ҇нѡ , пᲂмѧнѝ и҆ на́съ
во црⷭ҇твїи сѝ .

=и҆ нн҃ѣ . А҆=пⷭ҇лѡмъ ра́дᲂванїе , и҆ страстᲂте́рпцемъ вѣне́цъ неꙋвѧда́емыи ,
вᲂи́стинꙋ є҆сѝ бг҃ᲂрᲂди́тельнице дв҃о всенепᲂро́чнаѧ . с̾ ни́ми же и҆спрᲂсѝ
на́мъ влⷣчце , прегрѣше́нїемъ и҆збавле́нїе , и҆ житїю̀ и҆справле́нїе ,
вѣ́рᲂю пᲂю́щимъ тѧ , и҆ вᲂпїю́щимъ вѣ́рнѡ , спаса́й мт҃и бж҃їѧ ,
пᲂклᲂнѧ́ющихсѧ тебѣ̀ .



