=МЦⷭ҇А ТОГО́ЖЕ ВЪ Є҃І ДН҃Ь=

=ст҃а́гѡ мч҃нка а҆га́пїѧ , и҆ и҆́же с̾ ни́мъ .= В=е́черъ , на гдⷭ҇и
вᲂзва́хъ , стⷯры . гла́съ , и҃ . поⷣ . ѽ =пресла́внᲂе чꙋ́до .= М=ꙋ́ченицы
хрⷭ҇то́вы седмᲂчи́сленїи ,꙳ гᲂни́телей стремле́нїѧ ,꙳ и҆ нꙋ́жнꙋю сме́рть ꙳
ни вᲂчто́же вмѣни́сте .꙳ но бл҃гᲂде́рзᲂстнѡ ѿлꙋчи́вшесѧ ,꙳ мꙋжемꙋ́дренѡ
к̾ бᲂре́нїемъ .꙳ и҆ пᲂбѣдᲂно́снᲂю сла́вᲂю ѡ҆дѣ́ѧвшесѧ ,꙳ и҆ причто́стесѧ
пра́веднымъ всѣ́мъ .꙳ с̾ ни́ми же ва́съ всегда̀ сла́вѧще ᲂу҆бл҃жа́емъ .
~Мꙋ́чениче страда́льче а҆га́пїе ,꙳ бл҃ги́хъ и҆сто́чника вᲂз̾желѣ́ннагѡ ,꙳ и҆
кра́йнѧгѡ вᲂз̾люби́въ .꙳ пᲂтща́лсѧ є҆сѝ и҆спи́ти ча́шꙋ мꙋче́нїѧ ,꙳ призыва́ѧ
бг҃а жива́гѡ бжⷭ҇твенᲂе и҆́мѧ .꙳ Ѽ мꙋ́жества твᲂегѡ̀ .꙳ ѽ терпѣ́нїѧ твᲂегѡ̀ .꙳
и҆́мже ны̀ ᲂу҆лꙋчи́ти сла́вꙋ и҆ свѣ́тлᲂсть ,꙳ ꙗ҆́вѣ пᲂмᲂли́сѧ . ~Мꙋ́ченицы
пребл҃же́ннїи ,꙳ на во́льнᲂе закᲂле́нїе ꙳ са́ми себѐ преда́сте .꙳ и҆ зе́млю
крᲂвьмѝ ва́шими ѡ҆ст҃и́сте ,꙳ и҆ вᲂздꙋ́хъ прᲂсвѣти́сте преставле́нїемъ .꙳
нн҃ѣ же живетѐ на́ нб҃сѣхъ ꙳ во́ свѣтѣ невече́рнѣмъ ,꙳ ѡ҆ на́съ всегда̀ ꙳
мᲂлѧ́щесѧ бг҃ᲂви́дцы . =сла́ва , и҆ ны́нѣ , боⷢ҇ . Т=ѧ̀ мо́лимъ пречⷭ҇таѧ ,꙳
пред̾ста́тельницꙋ на́шꙋ ,꙳ ѡ҆держи́мыѧ в̾ печа́лѣхъ ,꙳ непре́зри до кᲂнца̀
пᲂги́бнꙋти рабо́мъ твᲂи́мъ .꙳ но ᲂу҆скᲂрѝ и҆з̾ѧ́ти на́съ ,꙳ настᲂѧ́щагѡ гнѣ́ва
и҆ ско́рби ,꙳ ѽ бг҃ᲂвмѣсти́маѧ прест҃а́ѧ чи́стаѧ ,꙳ ты́ бо є҆сѝ на́мъ стѣна̀ ,꙳
и҆ по́мᲂщь неѡ҆бᲂри́ма .= крⷭ҇тᲂбоⷢ҇ . Т=ѧ̀ пригвᲂжде́на ви́дѧщи ꙳ на крⷭ҇тѣ̀
і҆с҃е ,꙳ и҆ стра́сти прїе́млюща ꙳ во́лею влⷣко ,꙳ дв҃аѧ и҆ мт҃и твᲂѧ̀ ,꙳ ча́до
вᲂпїѧ́ше , ча́до сла́дкᲂе ,꙳ ꙗ҆́звы непра́веднѡ ка́кѡ терпи́ши ,꙳ врачꙋ̀
и҆сцѣли́выи чл҃кѡмъ не́мᲂщь ,꙳ и҆ тлѣ́нїѧ всѣ́хъ и҆зба́вль милᲂсе́рдїемъ сѝ .

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃ы́мъ , на д҃ . кано́нъ ,
є҆мꙋ́же краегране́сїе си́це : седми́мъ принᲂша́ю мꙋ́ченикѡмъ пѣ́нїе .=
=твᲂре́нїе і҆ѡ́сифᲂво . гла́съ , и҃ .= =пѣ́снь , а҃ . і҆рмо́съ .= ~Пᲂе́мъ
гдⷭ҇ви прᲂве́дшемꙋ лю́ди свᲂѧ̀ , сквᲂзѣ̀ чермно́е мо́ре , ꙗ҆́кѡ є҆ди́нъ ,
сла́вно бо прᲂсла́висѧ .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Въ нбⷭ҇ныхъ мꙋ́ченицы
сꙋ́ще жили́щѣхъ , ва́съ хва́лѧщихъ на землѝ , прᲂсвѣще́нїѧ спᲂдᲂби́те .
~Стᲂлпы̀ цр҃кве ꙗ҆ви́стесѧ , стѣ́ны разᲂрѧ́юще и҆́дᲂльскагѡ гнѣ́ва ,
страстᲂно́сцы хрⷭ҇то́вы предо́блїи . ~Оу҆ѧзви́сѧ любо́вїю мꙋ́чениче
дᲂстᲂхва́льне а҆га́пїе , влⷣки всѧ́ческихъ , и҆ ᲂу҆́мрети за́нь и҆зво́лилъ
є҆сѝ . =боⷢ҇ . З=аре́ю пресвѣ́тлᲂю , и҆́же и҆з̾ тебѐ дв҃о вᲂсїѧ́вшею . дш҃и
мᲂеѧ̀ зѣ́ницы прᲂсвѣтѝ , ꙗ҆́кѡ да прᲂславлѧ́ю тѧ̀ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кѡ гдⷭ҇ь , и҆ нѣ́сть пра́ведна
ꙗ҆́кᲂже бг҃ъ на́шъ . є҆го́же пᲂе́тъ всѧ̀ тва́рь , нѣ́сть бо прест҃а па́че тебѐ
гдⷭ҇и . ~Ѻ҆гне́мъ раз̾жжига́ѧсѧ любвѐ хрⷭ҇то́вы , ѻ҆́гнь пᲂгаси́лъ є҆сѝ
мꙋ́чениче а҆га́пїе и҆́дᲂльскагѡ гнѣ́ва , тече́нїемъ крᲂве́й твᲂи́хъ . тѣ́мже
вᲂсхвалѧ́емъ тѧ̀ , при́снѡ блажа́ще . ~Ѻ҆рꙋ́жїѧ ꙗ҆ви́стесѧ , пᲂсѣка́юще тмы̀
бл҃же́ннїи бѣсо́въ , бл҃гᲂда́тїю . и҆ ны́нѣ тма́мъ сᲂвᲂкꙋпи́стесѧ ра́дꙋющесѧ ,
мы́сленыхъ си́лъ . ~Пꙋ́ть сᲂверши́вше мꙋче́нїѧ мꙋ́жески , ѿлᲂже́нїемъ тѣ́ла ,
вы́шнее пᲂстиго́сте црⷭ҇тво . в̾ не́мже стѧжа́сте мꙋ́ченицы бжⷭ҇твенїи
житїѐ . =боⷢ҇ . П=ᲂдо́бїемъ пло́ти ꙗ҆́вльшагᲂсѧ , и҆з̾ твᲂегѡ̀ свѣтᲂно́снагѡ
чре́ва , зижди́телѧ пᲂзна́хᲂмъ . за милᲂсе́рдїе млⷭ҇ти , на́мъ пᲂю́щимъ тѧ̀ ,
мт҃и при́снѡ дв҃о .

=сѣда́ленъ . гла́съ , и҃ . С=едмᲂчи́сленыи ли́къ ст҃ы́хъ мч҃нкъ , пᲂстрада̀
крѣ́пкѡ за бжⷭ҇твенѣй трⷪ҇цѣ . пᲂгꙋбѝ мно́жества мы́сленыхъ вра́гъ ,
бл҃гᲂда́тїю . и҆ сᲂвᲂкꙋпи́шасѧ тма́мъ , нбⷭ҇ныхъ ᲂу҆мо́въ дх҃ᲂмъ . тѣ́хъ
мл҃твами , ᲂу҆ще́дри на́съ чл҃кᲂлю́бче .= сла́ва , и҆ ны́нѣ , боⷢ҇ . Ѿ= всѧ́кᲂгѡ
преще́нїѧ и҆ ѕло́бы чл҃ческїѧ , спасѝ на́съ прест҃а́ѧ дв҃о . тѧ́ бо и҆́мамы
пᲂкро́въ и҆ застꙋпле́нїе , прибѣга́ющїѧ к̾ тебѣ̀ бг҃ᲂмт҃и , и҆ рᲂжде́ннᲂмꙋ
и҆з̾ тебѐ бг҃ꙋ на́шемꙋ . є҆го́же мᲂлѝ , и҆зба́вити на́съ бѣ́дъ и҆ скᲂрбе́й .=
крⷭ҇тᲂбоⷢ҇ . Н=ескве́рнаѧ а҆́гница , а҆́гньца и҆ па́стырѧ ви́сима на крⷭ҇тѣ̀
ви́дѣвши вᲂпїѧ́ше , ча́до мᲂѐ ча́до , стра́ннᲂе и҆ ненаде́жнᲂе сѐ ны́нѣ
видѣ́нїе . ка́кѡ живо́тъ , сме́ртїю пᲂдо́бнѡ чл҃кѡмъ ѡ҆сꙋжда́ешисѧ . но
вᲂскрⷭ҇нѝ ѿ ме́ртвыхъ , тридне́вно ꙗ҆́кᲂже речѐ , да ра́дꙋющисѧ сла́влю тѧ̀ .

=пѣ́снь , д҃ . і҆рмо́съ . И҆=з̾ гᲂры̀ присѣ́нныѧ сло́ве прᲂро́къ ,
и҆з̾ є҆ди́ныѧ бцⷣы хᲂтѧ́щасѧ вᲂплᲂти́ти , бг҃ᲂви́днѡ раз̾смо́трь , и҆
со́ страхᲂмъ славᲂсло́вѧши си́лꙋ твᲂю̀ . ~Вельмѝ хрⷭ҇та̀ а҆га́пїе вᲂз̾лю́бль
стрⷭ҇те́мъ тᲂгѡ̀ мꙋ́жески ᲂу҆пᲂдо́бльсѧ . закᲂле́нъ бы́въ ꙗ҆́кѡ а҆́гнецъ
во́лею , великᲂмꙋ́чениче дᲂстᲂчꙋ́дне . ~Мече́ви са́ми себѐ вда́вше , вседꙋ́шнѡ
мч҃нцы мꙋ́дрїи . крᲂпле́нїи кро́вными , ѡ҆багри́сте ри́зꙋ . в̾ ню́же
ѡ҆дѣ́ѧвшесѧ на́ нб҃сѣхъ живе́те . ~И҆́же къ бг҃ꙋ ва́шеѧ те́плыѧ любвѐ , є҆ѧ́же
ра́ди себѐ ѿверго́стесѧ до кᲂнца̀ . и҆ нꙋ́жнꙋю сме́рть пᲂд̾є́мше ,
без̾сме́ртїю спᲂдо́бистесѧ . =боⷢ҇ . М=ѵ́рѡ во́ чревѣ сло́ва прїе́мши ,
нескве́рнаѧ чи́стаѧ , ми́ръ ѿ смра́да ѡ҆чи́стившаго , всѧ́кихъ сᲂгрѣше́нїи .
тѣ́мъ вѣ́рнѡ тѧ̀ бл҃жи́мъ .

=пѣ́снь , є҃ . і҆рмо́съ . Ѿ= ́нᲂщи невѣ́дѣнїѧ , бг҃ᲂразꙋ́мїемъ прᲂсвѣще́й
кᲂнцы̀ , прᲂсвѣти́ мѧ ᲂу҆́трᲂмъ , славᲂсло́вїѧ твᲂегѡ̀ гдⷭ҇и . ~Лю́бленикъ
дѣѧ́нїемъ , ꙗ҆́кᲂже и҆ зва́нїемъ бы́въ сла́вне . пᲂстрада́лъ є҆сѝ за любо́вь
всѣ́хъ цр҃ѧ хрⷭ҇та̀ и҆ бг҃а на́шегѡ . ~Глаго́лъ лю́тагѡ тᲂми́телѧ пᲂпра́сте ,
ст҃і́и мч҃нцы . и҆ хрⷭ҇то́ви в̾во́инившесѧ , пᲂлкѝ бѣсо́вскїѧ пᲂгꙋби́сте .
~Сщ҃е́нными по́двиги , низ̾лага́юще без̾зако́нныхъ шата́нїѧ . вѣнце́мъ
без̾сме́ртїѧ , мч҃нцы хрⷭ҇то́вы ѡ҆дѣ́ѧстесѧ . =боⷢ҇ . П=ѣ́сньми бжⷭ҇твеными ,
бцⷣꙋ вѣ́рнїи ᲂу҆бл҃жи́мъ . ра́дꙋисѧ гл҃юще две́рь , є҆ю́же є҆ди́нъ про́йде
гдⷭ҇ь .

=пѣ́снь , ѕ҃ . і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ мᲂѧ̀ ,
и҆ и҆з̾ глꙋбины̀ ѕѡ́лъ вᲂз̾веди́ мѧ мᲂлю́сѧ , к̾ тебѣ́ бо вᲂз̾ва́хъ и҆ ᲂу҆слы́ша
мѧ , бж҃е спасе́нїѧ мᲂегѡ̀ . ~Со а҆леѯа́ндрᲂма двѣма̀ , дїѡнѵ́сїѧ два̀
пᲂе́мъ . а҆га́пїѧ сла́внаго , тимᲂла́ѧ и҆ рᲂми́ла , крѣ́пкѡ пᲂстрада́вшихъ , и҆
мно́жества вра́жїѧ низ̾лᲂжи́вшихъ . ~И҆сцѣле́нїемъ рѣ́ки и҆стᲂча́юще мч҃нцы ,
стра́сти земнᲂро́дныхъ бжⷭ҇твенѣ ѡ҆чища́ете . сегѡ̀ ра́ди ра́дꙋющесѧ , ва́ша
вѣ́рᲂю вᲂсхвалѧ́емъ до́блести . ~Зако́ннѡ сщ҃е́нныи по́двигъ скᲂнча́вше .
зако́ннѡ всѣ́хъ дѣ́тельнᲂю рꙋко́ю вѣнча́стесѧ , седьмᲂчи́сленїи мч҃нцы ,
нбⷭ҇нїи гра́ждане , а҆́нг҃лѡмъ равнᲂстᲂѧ́телїе . =боⷢ҇ . О=у҆вѧди́вши сады̀
без̾бо́жїѧ , пренепᲂро́чнаѧ твᲂи́мъ ст҃ы́мъ прᲂзѧбе́нїемъ . прᲂзѧба́ющꙋю
во мнѣ̀ вы́нꙋ вра́жїю ѕло́бꙋ , и҆скᲂренѝ бг҃ᲂневѣ́сто .

=пѣ́снь , з҃ . і҆рмо́съ . И҆́=же ѿ і҆ꙋде́и , дᲂше́дше ѻ҆́трᲂцы в̾ вавѷлѡ́нъ
дре́вле , вѣ́рᲂю ᲂу҆тверже́нїи , пла́мень пе́щныи пᲂпра́вше гл҃юще , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~Са́ми себѐ во́лею к̾ закᲂле́нїю , ꙗ҆́кѡ
а҆́гньцы преда́сте . не ᲂу҆бᲂѧ́вшесѧ мꙋ́къ прехва́льнїи ѻ҆рꙋ́жницы . но
бл҃гᲂдꙋ́шнѡ зᲂвꙋ́ще , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Прᲂсвѣ́щьсѧ
любо́вїю всѣ́хъ влⷣки , мꙋ́чениче а҆га́пїе . пᲂд̾клᲂни́лъ є҆сѝ вы́ю мече́ви .
и҆ мч҃нкъ причте́сѧ є҆сѝ во́инствꙋ , взыва́ѧ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . ~Ꙗ҆́кѡ свѣти́льницы зрѧ́стесѧ въ дᲂмꙋ̀ гдⷭ҇ни , мч҃нцы сла́внїи ,
седмᲂсїѧ́тельнѡ ми́ръ прᲂсвѣща́ете вᲂпїю́ще , сїѧ́нїемъ бл҃гᲂда́ти , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . =боⷢ҇ . С=вѧ́зана мѧ̀ плени́цами ,
несказа́нныхъ прегрѣше́нїи , разрѣшѝ пренепᲂро́чнаѧ . пᲂдаю́щи мѝ тꙋ́чꙋ
сле́зъ , пᲂю́щꙋ и҆з̾ тебѐ вᲂсїѧ́вшагѡ . ѻ҆ц҃ъ на́шихъ бж҃е бл҃гᲂслᲂве́нъ
є҆сѝ .

=пѣ́снь , и҃ . і҆рмо́съ . П=рᲂѧвле́ннаго на гᲂрѣ̀ ст҃ѣ́й , и҆ въ кꙋпинѣ̀
ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆
превᲂзнᲂси́те є҆гѡ̀ во́ вѣки . ~Цѣли́тели раз̾ли́чныхъ недꙋ́гъ , рꙋкᲂдѣ́йствᲂмъ
хрⷭ҇та̀ пᲂказа́вшесѧ , всѧ̀ на́ша недꙋ́ги и҆сцѣли́те . ꙗ҆́кѡ да вᲂсхва́лимъ и҆
сла́вимъ , ва́шꙋ бжⷭ҇твенꙋю па́мѧть . ~Вᲂз̾лю́бль бг҃а , к̾ тᲂмꙋ̀ мч҃нче
вᲂз̾лю́бленъ бы́сть . тѣ́мже тѧ̀ по́двигъ бжⷭ҇твеныи скᲂнча́вша , приве́дъ
со є҆динᲂревни́тели , въ нбⷭ҇ныи а҆га́пїе черто́гъ . ~Впери́вшесѧ любо́вїю
влⷣки , наси́лᲂванїе низ̾лᲂжи́сте преле́стника . и҆ бл҃гᲂхва́льнѡ пᲂбѣ́дами
ᲂу҆краша́еми , в̾ нбⷭ҇ныхъ мч҃нцы гдⷭ҇ни живе́те пᲂко́ищахъ , ве́селѡ
ра́дꙋющесѧ . =боⷢ҇ . И҆=сцѣлѝ стра́сти срⷣца мᲂегѡ̀ , без̾стра́стїѧ
и҆сто́чника ро́ждьшаѧ , и҆ к̾ живᲂтꙋ́ мѧ бжⷭ҇твенᲂмꙋ наста́ви , датѧ̀ сла́влю
мт҃рь сп҃сᲂвꙋ , во всѧ̀ вѣ́ки .

=пѣ́снь , ѳ҃ . і҆рмо́съ . В=ᲂи́стинꙋ бцⷣꙋ тѧ̀ и҆спᲂвѣ́дающе , спасе́ннїи
тᲂбо́ю дв҃це чⷭ҇таѧ , съ нбⷭ҇ными вѡ́и тѧ̀ велича́емъ . ~Краснѝ бы́вше ,
бжⷭ҇твеными лѣ́пᲂтами мꙋче́нїѧ , гдⷭ҇ви пред̾стᲂитѐ . и҆ с̾ ни́мъ
стрⷭ҇тᲂно́сцы при́снѡ веселите́сѧ . ~Во́инство а҆́нг҃льскᲂе ва́съ прїе́млетъ ,
распрѧ́гшїѧсѧ тѣлесе́мъ мч҃нцы , к̾ нбⷭ҇нᲂмꙋ гра́дꙋ , и҆ свѣ́тꙋ невече́рнемꙋ .
~Ва́шꙋ сᲂверша́ющихъ дне́сь па́мѧть сщ҃е́ннꙋю , мч҃нцы сла́внїи , къ бг҃ꙋ
пᲂмина́юще , непреста́ннѡ мᲂли́тесѧ . =боⷢ҇ . С=вѣ́тᲂмъ мѧ̀ пᲂкаѧ́нїѧ ,
пᲂмраче́ннаго лѣ́нᲂстїю , всенепᲂро́чнаѧ прᲂсвѣтѝ , ꙗ҆́кѡ да пᲂю̀ и҆ сла́влю
вели́чїѧ тѝ .

