=каѳи́сма , є҃і . ѱл҃о́мъ дв҃дᲂвъ , р҃є .=

~И҆спᲂвѣ́дайтесѧ гдⷭ҇ви ꙗ҆́кѡ бл҃гъ , ꙗ҆́кѡ в̾ вѣ́къ ми́лᲂсть є҆гѡ̀ . Кто̀
вᲂз̾глаго́летъ си́лы гдⷭ҇нѧ , слы́шаны сᲂтвᲂри́тъ всѧ̀ хвалы̀ є҆гѡ̀ . Бл҃же́ни
хранѧ́щїи сꙋ́дъ , и҆ твᲂрѧ́щїи пра́вдꙋ во всѧ́ко вре́мѧ . Пᲂмѧнѝ на́съ гдⷭ҇и
во бл҃гᲂвᲂле́нїи люде́й твᲂи́хъ , пᲂсѣтѝ на́съ спасе́нїемъ твᲂи́мъ . Ви́дѣти
въ бл҃гᲂсти и҆збра́нныѧ твᲂѧ̀ , вᲂз̾весели́тисѧ въ весе́лїи ꙗ҆зы́ка твᲂегѡ̀ ,
хвали́тисѧ съ  дᲂстᲂѧ́нїемъ твᲂи́мъ . Сᲂгрѣши́хᲂмъ со ѻ҆ц҃ы на́шими ,
без̾зако́ннᲂвахᲂмъ , не ѡ҆правди́хᲂмъ . Ѻ҆ц҃ы на́ши во є҆гѵ́птѣ не разꙋмѣ́ша
чꙋде́съ твᲂи́хъ , ни  пᲂмѧнꙋ́ша мно́жества млⷭ҇ти твᲂеѧ̀ . И҆ прᲂгнѣ́ваша
вᲂсхᲂдѧ́ще въ чермно́е мо́ре . и҆ спасѐ и҆́хъ и҆́мене свᲂегѡ̀ ра́ди , пᲂзна́ти
си́лꙋ свᲂю̀ . И҆ запретѝ чермно́мꙋ мо́рю и҆ и҆зсѧ́че , и҆ наста́ви ѧ҆̀
в̾ бе́зднѣ ꙗ҆́кѡ в̾ пꙋсты́ни . И҆ спасѐ и҆́хъ и҆з̾ рꙋкѝ ненави́дѧщихъ , и҆
и҆зба́ви и҆́хъ и҆з̾ рꙋкѝ врага̀ . Пᲂкры̀ вᲂда̀ стꙋжа́ющїѧ и҆́мъ , є҆ди́нъ
ѿ ни́хъ не и҆збы́сть . И҆ вѣ́рᲂваша слᲂвесѝ є҆гѡ̀ , и҆ вᲂспѣ́ша хвалꙋ̀ є҆гѡ̀ .
Оу҆скᲂри́ша забы́ша дѣ́лъ є҆гѡ̀ , не стерпѣ́ша сᲂвѣ́та є҆гѡ̀ . И҆ пᲂхᲂтѣ́ша
жела́нїю в̾ пꙋсты́ни , и҆ и҆скꙋси́ша бг҃а в̾ без̾во́днѣ . И҆ дадѐ и҆́мъ
прᲂше́нїе и҆́хъ , пᲂсла̀ сы́тᲂсть въ  дш҃а́хъ и҆́хъ . И҆ прᲂгнѣ́ваша мѡѷсе́ѧ
в̾ станꙋ̀ и҆ а҆арѡ́на ст҃а́гѡ гдⷭ҇нѧ . Ѿве́рзесѧ землѧ̀ , и҆ пᲂжрѐ дафа́на , и҆
пᲂкры̀ на со́нмищи а҆вирѡ́на . И҆ раз̾жже́сѧ ѻ҆́гнь въ со́нмѣ и҆́хъ , пла́мень
пᲂпалѝ грѣ́шники . И҆ сᲂтвᲂри́ша теле́цъ в̾ хᲂри́вѣ , и҆ пᲂклᲂни́шасѧ
и҆стꙋка́ннᲂмꙋ . И҆ и҆змѣни́ша сла́вꙋ є҆гѡ̀ , в̾ пᲂдо́бїе тельца̀ ꙗ҆дꙋ́щагѡ
травꙋ̀ . И҆ забы́ша бг҃а спаса́ющаго и҆́хъ , сᲂтво́ршаго ве́лїѧ во є҆гѵ́птѣ .
Чꙋдеса̀ в̾ землѝ ха́мᲂвѣ , стра́шна в̾ мо́ри чермнѣ́мъ . И҆ речѐ пᲂтреби́ти
и҆́хъ , а҆́ще не бы̀ мѡѷсе́й и҆збра́нныи є҆гѡ̀ ста́лъ в̾ сᲂкрꙋше́нїи пред̾ 
ни́мъ , вᲂз̾врати́ти ꙗ҆́рᲂсть є҆гѡ̀ , да не пᲂгꙋби́тъ и҆́хъ . И҆ ᲂу҆ничижи́ша
зе́млю жела́ннꙋю . не ꙗ҆́ша вѣ́ры слᲂвесѝ є҆гѡ̀ . И҆ пᲂрᲂпта́ша в̾  селе́нїихъ
свᲂи́хъ , не ᲂу҆слы́шаша гла́са гдⷭ҇нѧ . И҆ вᲂз̾дви́же рꙋ́кꙋ свᲂю̀ на нѧ̀ ,
низ̾лᲂжи́ти и҆́хъ в̾  пꙋсты́ни . И҆ низ̾лᲂжи́ти сѣ́мѧ и҆́хъ во ꙗ҆зы́цѣхъ , и҆
растᲂчи́ти ѧ҆̀ во  страны̀ . И҆ причасти́шасѧ веельфего́ръ , и҆ снѣдо́ша же́ртвы
ме́ртвыхъ . И҆ прᲂгнѣ́ваша и҆̀ в̾ начина́нїихъ свᲂи́хъ , и҆ ᲂу҆мно́жисѧ
в̾ ни́хъ паде́нїе . И҆ ста̀ финее́съ и҆ ᲂу҆гᲂдѝ , и҆ преста̀ сѣ́чь . И҆
вмѣни́сѧ є҆мꙋ̀ в̾ пра́вдꙋ в̾ ро́дъ и҆ ро́дъ до́ вѣка . И҆ прᲂгнѣ́ваша и҆̀
на вᲂдѣ̀ прерѣка́нїѧ , и҆ ѡ҆ѕло́бленъ бы́сть мѡѷсе́й и҆́хъ ра́ди . Ꙗ҆́кѡ
ѡ҆гᲂрчи́ша дх҃ъ є҆гѡ̀ , и҆ ра́зньствᲂва ᲂу҆стна́ма свᲂи́ма . Не пᲂтреби́ша
ꙗ҆зы́ки , ꙗ҆́же речѐ гдⷭ҇ь и҆́мъ . И҆ смѣси́шасѧ во ꙗ҆зы́цѣхъ , и҆ навыко́ша
дѣ́ла и҆́хъ . И҆ пᲂрабо́таша и҆стꙋка́ннымъ и҆́хъ , и҆ бы́сть и҆́мъ
в̾ сᲂбла́знъ . И҆ пᲂжро́ша сы́ны свᲂѧ̀ , и҆ дще́рѧ свᲂѧ̀ бѣсᲂвѡ́мъ . И҆
прᲂлїѧ́ша кро́вь не пᲂви́ннꙋю . кро́вь сынѡ́въ свᲂи́хъ и҆ дще́рей , ꙗ҆́же
пᲂжро́ша и҆стꙋка́ннымъ ханаа́нскимъ . И҆ ᲂу҆бїе́на бы́сть землѧ̀ и҆́хъ
крᲂвьмѝ , и҆ ѡ҆скверни́сѧ в̾ дѣ́лѣхъ и҆́хъ , и҆ сᲂблꙋди́ша в̾ начина́нїихъ
свᲂи́хъ . И҆ раз̾гнѣ́васѧ ꙗ҆́рᲂстїю гдⷭ҇ь на́  люди свᲂѧ̀ , и҆ ѡ҆мразѝ
дᲂстᲂѧ́нїе свᲂѐ . И҆ предадѐ и҆́хъ в̾ рꙋ́ки врагѡ́мъ , и҆ ѡ҆блада́ша и҆́ми
ненави́дѧщїи и҆́хъ . И҆ стꙋжи́ша и҆́мъ вразѝ и҆́хъ , и҆ смири́шасѧ
пᲂд̾ рꙋка́ми и҆́хъ . Мно́жицею и҆зба́ви и҆́хъ . ті́и же разгнѣви́ша и҆̀
сᲂвѣ́тᲂмъ свᲂи́мъ , и҆ смири́шасѧ в̾ без̾зако́нїихъ свᲂи́хъ . И҆ ви́дѣ гдⷭ҇ь
внегда̀ скᲂрбѣ́ти и҆́мъ , внегда̀ ᲂу҆слы́шаше мᲂле́нїе и҆́хъ . И҆ пᲂмѧнꙋ̀
завѣ́тъ сво́й , и҆ раска́ѧсѧ по мно́жествꙋ ми́лᲂсти свᲂеѧ̀ . И҆ дадѐ ѧ҆̀
в̾ щедро́ты пред̾ всѣ́ми плѣни́вшими ѧ҆̀ . Спасѝ на́съ гдⷭ҇и бж҃е на́шъ , и҆
сᲂберѝ ны̀ ѿ  ꙗ҆зы́къ , и҆спᲂвѣ́датисѧ и҆́мени твᲂемꙋ̀ ст҃о́мꙋ . хвали́тисѧ
во хвалѣ̀ твᲂе́й . Бл҃гᲂслᲂве́нъ гдⷭ҇ь бг҃ъ і҆зра́илевъ , ѿ́ вѣка и҆ до́ вѣка .
и҆ рекꙋ́тъ всѝ лю́дїе , бꙋ́детъ бꙋ́детъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , р҃ѕ .=

~И҆спᲂвѣ́дайтесѧ гдⷭ҇ви , ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ . Да
рекꙋ́тъ и҆зба́вленїи гдⷭ҇емъ , и҆́хже и҆зба́ви и҆з̾ рꙋкѝ вра́гъ , и҆ ѿ стра́нъ
сᲂбра̀ и҆́хъ . Ѿ вᲂстѡ́къ и҆ за́падъ и҆ сѣ́вера и҆ мо́рѧ . Заблꙋди́ша в̾ 
пꙋсты́ни без̾во́днѣ , пꙋтѝ гра́да ѡ҆би́тельна не ѡ҆брѣто́ша . А҆́лчꙋще и҆
жа́ждꙋще , дш҃а и҆́хъ в̾  ни́хъ и҆счезѐ . И҆ вᲂз̾ва́ша ко́ гдⷭ҇ꙋ внегда̀
скᲂрбѣ́ти и҆́мъ , и҆ ѿ бѣ́дъ и҆́хъ и҆зба́ви и҆́хъ . И҆ наста́ви и҆́хъ на пꙋ́ть
пра́въ , вни́ти во́ градъ ѡ҆би́тельныи . Да и҆спᲂвѣ́дѧтсѧ гдⷭ҇еви млⷭ҇ти є҆гѡ̀ ,
и҆ чꙋдеса̀ є҆гѡ̀ сынᲂвѡ́мъ чл҃ческимъ . Ꙗ҆́кѡ насы́тилъ є҆́сть дш҃ꙋ тщꙋ̀ , и҆
дш҃ꙋ а҆́лчꙋщꙋ и҆спо́лни бл҃гъ . Сѣдѧ́щїѧ во тмѣ̀ и҆ сѣ́ни сме́ртнѣй ,
ѡ҆кᲂва́нныхъ нището́ю и҆ желѣ́зᲂмъ . Ꙗ҆́кѡ разгнѣ́ваша слᲂвеса̀ бж҃їѧ , и҆
сᲂвѣ́тъ вы́шнѧгѡ раздражи́ша . И҆ смири́сѧ въ трꙋдѣ́хъ срⷣце и҆́хъ ,
и҆знемᲂго́ша , и҆ не бѣ̀ пᲂмᲂга́ѧи . И҆ вᲂз̾ва́ша ко́ гдⷭ҇ꙋ внегда̀ скᲂрбѣ́ти
и҆́мъ , и҆ ѿ бѣ́дъ и҆́хъ спасѐ и҆́хъ . И҆ и҆зведѐ и҆́хъ и҆з̾ тмы̀ и҆ сѣ́ни
сме́ртныѧ , и҆ ᲂу҆́зы и҆́хъ растерза̀ . Да и҆спᲂвѣ́дѧтсѧ гдⷭ҇ви млⷭ҇ти є҆гѡ̀ ,
и҆ чꙋдеса̀ є҆гѡ̀ сынᲂвѡ́мъ чл҃ческимъ . Ꙗ҆́кѡ сᲂкрꙋшѝ врата̀ мѣ́днаѧ , и҆
вереѧ̀ желѣ́зныѧ слᲂмѝ . Вᲂспрїѧ́тъ и҆́хъ ѿ  пꙋтѝ без̾зако́нїѧ и҆́хъ ,
без̾зако́нїи  бо ра́ди свᲂи́хъ смири́шасѧ . Всѧ́кᲂгѡ бра́шна вᲂз̾гнꙋша́сѧ дш҃а
и҆́хъ , и҆ прибли́жишасѧ до вра́тъ сме́ртныхъ . И҆ вᲂз̾ва́ша ко́ гдⷭ҇ꙋ внегда̀
скᲂрбѣ́ти и҆́мъ , и҆ ѿ бѣ́дъ и҆́хъ спасѐ и҆́хъ . Пᲂсла̀ сло́во свᲂѐ , и҆
и҆сцѣлѝ и҆́хъ , и҆ и҆зба́ви и҆́хъ ѿ  растлѣ́нїи и҆́хъ . Да и҆спᲂвѣ́дѧтсѧ
гдⷭ҇ви млⷭ҇ти є҆гѡ̀ , и҆ чꙋдеса̀ є҆гѡ̀ сынᲂвѡ́мъ чл҃ческимъ . И҆ по́жрꙋтъ є҆мꙋ̀
же́ртвꙋ хвалѣ̀ , и҆ да пᲂвѣ́дѧтъ дѣ́ла є҆гѡ̀ в̾ ра́дᲂсти . Схᲂдѧ́щїи въ  мо́ри
въ кᲂрабли́хъ , твᲂрѧ́щїи дѣ́ланїѧ въ вᲂда́хъ мно́гахъ . Ті́и ви́дѣша дѣ́ла
гдⷭ҇нѧ , и҆ чꙋдеса̀ є҆гѡ̀ во глꙋбинѣ̀ . Речѐ , и҆ ста̀ дꙋ́хъ бꙋ́ренъ , и҆
вᲂз̾несо́шасѧ во́лны є҆гѡ̀ . Вᲂсхо́дѧтъ до небе́съ , и҆ низ̾хо́дѧтъ до бе́зднъ ,
дш҃а и҆́хъ въ ѕлы́хъ та́ѧше . Смꙋти́шасѧ пᲂд̾виза́шасѧ ꙗ҆́кѡ пїѧ́ныи , и҆ всѧ̀
мꙋ́дрᲂсть и҆́хъ пᲂглᲂще́на бы́сть . И҆ вᲂз̾ва́ша ко́ гдⷭ҇ꙋ внегда̀ скᲂрбѣ́ти
и҆́мъ , и҆ ѿ бѣ́дъ и҆́хъ и҆з̾ведѐ и҆́хъ . И҆ пᲂвелѣ̀ бꙋ́ри , и҆ ста̀
в̾ ти́шинꙋ . и҆ ᲂу҆мᲂлко́ша во́лны є҆гѡ̀ . И҆ вᲂз̾весели́шасѧ ꙗ҆́кѡ
ᲂу҆мᲂлко́ша , и҆ наста́ви ѧ҆̀ в̾  приста́нище хᲂтѣ́нїѧ свᲂегѡ̀ . Да
и҆спᲂвѣ́дѧтсѧ гдⷭ҇ви млⷭ҇ти є҆гѡ̀ , и҆ чꙋдеса̀ є҆гѡ̀ сынᲂвѡ́мъ чл҃ческимъ . Да
вᲂз̾несꙋ́тъ є҆гѡ̀ въ цр҃кви людьстѣ́й , и҆ на сѣда́лищи ста́рецъ вᲂсхва́лѧтъ
є҆гѡ̀ . Пᲂлᲂжи́лъ є҆́сть рѣ́ки въ пꙋсты́ню , и҆ и҆схо́дища вѡдна́ѧ в̾ жа́ждꙋ .
Зе́млю плᲂдᲂно́снꙋю въ слати́нꙋ , ѿ ѕло́бъ живꙋ́щихъ на не́й . Пᲂлᲂжи́лъ є҆́сть
пꙋсты́ню во є҆зе́ра вѡдна́ѧ , и҆ зе́млю без̾во́днꙋю во и҆схо́дища вѡдна́ѧ . И҆
населѝ тꙋ̀ а҆́лчꙋщїѧ , и҆ сᲂста́виша гра́ды ѡ҆би́тельны . И҆ насѣ́ѧша се́ла ,
и҆ насади́ша винᲂгра́ды , и҆ сᲂтвᲂри́ша пло́дъ жи́тенъ . И҆ бл҃гᲂслᲂвѝ и҆́хъ ,
и҆ ᲂу҆мно́жишасѧ ѕѣлѡ̀ , и҆ ско́ты и҆́хъ не ᲂу҆ма́ли . И҆ ᲂу҆ма́лишасѧ и҆
ѡ҆ѕло́бишасѧ , ѿ печа́ли ѕѡ́лъ и҆ бᲂлѣ́зни . И҆злїѧ́сѧ ᲂу҆ничиже́нїе на́ 
кнѧзѧ и҆́хъ . и҆ ѡ҆блазнѝ и҆́хъ по непрᲂхо́днѣ , а҆ не по пꙋтѝ . И҆ пᲂмо́же
ᲂу҆бо́гꙋ ѿ  нищеты̀ . и҆ пᲂлᲂжѝ ꙗ҆́кѡ ѻ҆вца̀ ѻ҆те́чествїѧ . Оу҆́зрѧтъ пра́вїи
и҆ вᲂз̾веселѧ́тсѧ , и҆ всѧ́ко без̾зако́нїе загради́тъ ᲂу҆ста̀ свᲂѧ̀ . Кто̀
премꙋ́дръ и҆ сᲂхрани́тъ си́хъ , и҆ разꙋмѣ́ютъ млⷭ҇ти гдⷭ҇нѧ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , р҃з .=

~Гᲂто́во се́рдце мᲂѐ бж҃е , гᲂто́во се́рдце мᲂѐ . вᲂспᲂю̀ и҆ пᲂю̀ во сла́вѣ
мᲂе́й . Вᲂста́ни сла́ва мᲂѧ̀ , вᲂста́ни ѱалты́рю и҆ гꙋ́сли , вᲂста́нꙋ ра́нѡ .
И҆спᲂвѣ́мсѧ тебѣ̀ в̾ лю́дехъ гдⷭ҇и , и҆ пᲂю̀ тебѣ̀ во ꙗ҆зы́цѣхъ . Ꙗ҆́кѡ ве́лїѧ
верхꙋ̀ небе́съ млⷭ҇ть твᲂѧ̀ , и҆ до ѻ҆́блакъ и҆́стина твᲂѧ̀ . Вᲂз̾неси́сѧ
на нб҃са̀ бж҃е , и҆ по все́й землѝ сла́ва твᲂѧ̀ . Ꙗ҆́кѡ да  и҆зба́вѧтсѧ
вᲂз̾лю́бленнїи твᲂѝ . спасѝ десни́цею твᲂе́ю и҆ ᲂу҆слы́ши мѧ . Бг҃ъ
вᲂз̾глаго́ла во ст҃ѣ́мъ свᲂе́мъ . вᲂз̾несꙋ́сѧ и҆ раздѣлю̀ сики́мꙋ , и҆ ᲂу҆до́ль
селе́нїемъ размѣ́рю . Мо́й є҆́сть галаа́дъ , и҆ мо́й є҆́сть манасі́й , и҆
є҆фре́мъ застꙋпле́нїе главы̀ мᲂеѧ̀ . І҆ꙋ́да цр҃ь мо́й , мѡа́въ кᲂно́бь
ᲂу҆пᲂва́нїѧ мᲂегѡ̀ . На и҆дꙋме́ю налᲂжꙋ̀ сапо́гъ мо́й , мнѣ̀ и҆нᲂплеме́нницы
пᲂкᲂри́шасѧ . Кто̀ в̾веде́тъ мѧ во́ градъ ѡ҆бстᲂѧ́нїѧ ; и҆лѝ кто̀
наста́витъ мѧ до и҆дꙋме́ѧ ; Не ты́ ли бж҃е ѿри́нꙋвыи на́съ , и҆ не  и҆зы́деши
бж҃е въ си́лахъ на́шихъ . Да́ждь на́мъ по́мᲂщь ѿ печа́ли , и҆ сꙋ́етно спасе́нїе
челᲂвѣ́ческо . Ѻ҆́ бз҃ѣ сᲂтвᲂри́мъ си́лꙋ , и҆ то́й ᲂу҆ничижи́тъ врагѝ на́ша .

=ѱл҃о́мъ дв҃дᲂвъ , р҃и .=

~Бж҃е хвалꙋ̀ мᲂю̀ не премᲂлчѝ , ꙗ҆́кѡ ᲂу҆ста̀ грѣ́шнича , и҆ ᲂу҆ста̀
льсти́вагѡ на  мѧ̀ ѿверзо́шасѧ . Глаго́лаша на мѧ̀ ꙗ҆зы́кѡмъ льсти́вымъ , и҆
слᲂвесы̀ ненави́стными ѡ҆быдо́ша мѧ , и҆ бра́шасѧ со мно́ю тꙋ́не . Вмѣ́стѡ
любвѐ ѡ҆бᲂлга́хꙋ мѧ , а҆́зъ же мᲂли́твꙋ дѣ́ѧхъ . И҆ пᲂлᲂжи́ша на мѧ̀ ѕла̀
вᲂз̾бл҃га́ѧ , и҆ не́нависть за вᲂз̾любле́нїе мᲂѐ . Пᲂста́ви на́нь грѣ́шника ,
и҆ дїѧ́вᲂлъ да ста́нетъ ѡ҆деснꙋ́ю є҆гѡ̀ . Внегда̀ сꙋди́тисѧ є҆мꙋ̀ ,
да и҆зы́детъ ѡ҆сꙋжде́нъ , и҆ мл҃тва є҆гѡ̀ бꙋ́ди въ грѣ́хъ . Да бꙋ́дꙋтъ дні́е
є҆гѡ̀ ма́ли , и҆ є҆пи́скᲂпство є҆гѡ̀ преи́метъ и҆́нъ . Да бꙋ́дꙋтъ сы́нᲂве є҆гѡ̀
си́ры , и҆ жена̀ є҆гѡ̀ вдᲂва̀ . Дви́жꙋщесѧ да преселѧ́тсѧ сы́нᲂве є҆гѡ̀ , и҆
вᲂспро́сѧтъ . да и҆згна́ни бꙋ́дꙋтъ и҆з̾ дᲂмѡ́въ свᲂи́хъ . Да взы́щетъ
заимᲂда́вецъ всѧ̀ є҆ли́ка сꙋ́ть є҆гѡ̀ , и҆ да вᲂсхи́тѧтъ чꙋжді́и трꙋды̀ є҆гѡ̀ .
Да небꙋ́детъ є҆мꙋ̀ застꙋ́пника , нижѐ бꙋ́детъ и҆́же ᲂу҆ще́дритъ сирᲂты̀ є҆гѡ̀ .
Да бꙋ́дꙋтъ ча́да є҆гѡ̀ въ па́гꙋбꙋ , въ ро́дъ є҆ди́нъ . да пᲂтреби́тсѧ и҆́мѧ
є҆гѡ̀ . Да вᲂспᲂмѧне́тсѧ без̾зако́нїе ѻ҆те́цъ є҆гѡ̀ пре́д̾ гдⷭ҇емъ , и҆ грѣ́хъ
ма́тере є҆гѡ̀ да не ѡ҆чи́ститсѧ . Да бꙋ́дꙋтъ пре́д̾ гдⷭ҇емъ вы́нꙋ , и҆
да пᲂтреби́тсѧ ѿ  землѝ па́мѧть и҆́хъ . Зане́же не пᲂмѧнꙋ̀ сᲂтвᲂри́ти млⷭ҇ть .
и҆ пᲂгна̀ челᲂвѣ́ка ни́ща и҆ ᲂу҆бо́га , и҆ смире́на срⷣцемъ ᲂу҆мертви́ти . И҆
вᲂз̾любѝ клѧ́твꙋ , и҆ прїи́детъ є҆мꙋ̀ . и҆ не вᲂсхᲂтѣ̀ бл҃гᲂслᲂве́нїѧ , и҆
ᲂу҆да́литсѧ ѿ негѡ̀ . И҆ ѡ҆блече́сѧ в̾ клѧ́твꙋ ꙗ҆́кѡ в̾ ри́зꙋ . и҆ вни́де ꙗ҆́кѡ
вᲂда̀ во  ᲂу҆тро́бꙋ є҆гѡ̀ , и҆ ꙗ҆́кѡ є҆ле́й в̾  ко́сти є҆гѡ̀ . Да бꙋ́детъ є҆мꙋ̀
ꙗ҆́кѡ ри́за в̾ ню́же ѡ҆блачи́тсѧ , и҆ ꙗ҆́кѡ по́ѧсъ и҆́мже вы́нꙋ ѡ҆пᲂѧсꙋ́етсѧ .
Сѐ дѣ́ло ѡ҆бᲂлга́ющихъ мѧ̀ ѿ́  гдⷭ҇а , и҆ глаго́лющихъ лꙋка́ваѧ на́  дш҃ꙋ
мᲂю̀ . И҆ ты̀ гдⷭ҇и , гдⷭ҇и сᲂтвᲂрѝ со мно́ю и҆́мене ра́ди свᲂегѡ̀ , ꙗ҆́кѡ
бл҃га млⷭ҇ть твᲂѧ̀ . И҆зба́ви мѧ̀ ꙗ҆́кѡ ни́щь и҆ ᲂу҆бо́гъ є҆́смь а҆́зъ , и҆
срⷣце мᲂѐ смꙋти́сѧ во мнѣ̀ . Ꙗ҆́кѡ сѣ́нь є҆гда̀ ᲂу҆клᲂни́тсѧ ѿѧ́хсѧ ,
сᲂтрѧсо́хсѧ ꙗ҆́кѡ прꙋ́зи . Кᲂлѣ́на мᲂѧ̀ и҆знемᲂго́ста ѿ пᲂста̀ , и҆ пло́ть мᲂѧ̀
и҆змѣни́сѧ є҆ле́ѧ ра́ди . И҆ а҆́зъ бы́хъ пᲂнᲂше́нїе и҆́мъ . ви́дѣша мѧ
пᲂкива́ша глава́ми свᲂи́ми . Пᲂмᲂзи́  ми гдⷭ҇и бж҃е мо́й , и҆ спаси́ мѧ по 
ми́лᲂсти твᲂе́й . И҆ разꙋмѣ́ютъ ꙗ҆́кѡ рꙋка̀ твᲂѧ̀ сѝ , и҆ ты̀ гдⷭ҇и сᲂтвᲂри́лъ
є҆сѝ ю҆̀ . Прᲂкленꙋ́тъ ті́и , и҆ ты̀ бл҃гᲂслᲂви́ши . Вᲂста́ющїи на мѧ̀
пᲂстыдѧ́тсѧ , ра́бъ же тво́й вᲂз̾весели́тсѧ . Да ѡ҆блекꙋ́тсѧ ѡ҆бᲂлга́ющїи мѧ̀
въ сра́мъ , и҆ ѻ҆де́ждꙋтсѧ ꙗ҆́кѡ ѻ҆де́жею стꙋдо́мъ свᲂи́мъ . И҆спᲂвѣ́мсѧ гдⷭ҇ви
ѕѣлѡ̀ ᲂу҆сты̀ мᲂи́ми , и҆ пᲂсредѣ̀ мно́гъ вᲂсхвалю̀ и҆̀ . Ꙗ҆́кѡ ста̀ ѡ҆деснꙋ́ю
ᲂу҆бо́гагѡ , спастѝ ѿ гᲂнѧ́щихъ дш҃ꙋ мᲂю̀ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

