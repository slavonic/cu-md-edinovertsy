=каѳи́сма , з҃і . ѱл҃о́мъ дв҃дᲂвъ , ри҃і .=

~Бл҃же́ни непᲂро́чнїи в̾ пꙋ́ть , хᲂдѧ́щїи в̾  зако́нѣ гдⷭ҇ни . Бл҃же́ни
и҆спыта́ющїи свидѣ́нїѧ є҆гѡ̀ , всѣ́мъ се́рдцемъ взы́щꙋтъ є҆гѡ̀ .
Недѣ́лающїи бо без̾зако́нїе , в̾ пꙋте́хъ є҆гѡ̀ хᲂди́ша . Ты̀ запᲂвѣ́да
за́пᲂвѣди твᲂѧ̀ сᲂхрани́ти ѕѣлѡ̀ . Є҆да̀ и҆спра́вилисѧ бы́ша пꙋтїѐ мᲂѝ ,
сᲂхрани́ти ѡ҆правда́нїѧ твᲂѧ̀ . Тᲂгда̀ не пᲂстыжꙋ́сѧ , є҆гда̀ при́зрю на всѧ̀
за́пᲂвѣди твᲂѧ̀ . И҆спᲂвѣ́мсѧ тебѣ̀ въ пра́вᲂсти срⷣца , внегда̀ наꙋчи́тимисѧ
сꙋдьба́мъ пра́вды твᲂеѧ̀ . Ѡ҆правда́нїѧ твᲂѧ̀ сᲂхраню̀ , не ѡ҆ста́ви менѐ
до ѕѣла̀ . Въ чесо́мъ и҆спра́витъ ю҆́нныи пꙋ́ть сво́й , внегда̀ сᲂхрани́ти
слᲂвеса̀ твᲂѧ̀ ; Всѣ́мъ срⷣцемъ мᲂи́мъ взыска́хъ тебѐ , не ѿри́ни менѐ ѿ 
запᲂвѣде́й твᲂи́хъ . Въ срⷣцы мᲂе́мъ с̾кры́хъ слᲂвеса̀ твᲂѧ̀ , да несᲂгрѣшꙋ̀
тебѣ̀ . Бл҃гᲂслᲂве́нъ є҆сѝ гдⷭ҇и , наꙋчи́ мѧ ѡ҆правда́нїемъ твᲂи́мъ .
Оу҆стна́ма мᲂи́ма вᲂз̾вѣсти́хъ всѧ̀ сꙋдьбы̀ ᲂу҆́стъ твᲂи́хъ . На пꙋтѝ
свидѣ́нїи твᲂи́хъ наслади́хсѧ , ꙗ҆́кѡ ѡ҆ всѧ́кᲂмъ бᲂга́тствѣ . Въ за́пᲂвѣдехъ
твᲂи́хъ пᲂглꙋмлю́сѧ , и҆ разꙋмѣ́ю пꙋтѝ твᲂѧ̀ . Во ѡ҆правда́нїихъ твᲂи́хъ
пᲂꙋчꙋ́сѧ , не забꙋ́дꙋ слᲂве́съ твᲂи́хъ . Вᲂз̾да́ждь рабꙋ̀ твᲂемꙋ̀ живи́ мѧ , и҆
сᲂхраню̀ слᲂвеса̀ твᲂѧ̀ . Ѿкры́й ѻ҆́чи мᲂѝ , и҆ разꙋмѣ́ю чꙋдеса̀ ѿ зако́на
твᲂегѡ̀ . Пришле́цъ а҆́зъ є҆́смь на землѝ . не  скры́й ѿ менѐ за́пᲂвѣди
твᲂѧ̀ . Вᲂз̾любѝ дш҃а мᲂѧ̀ вᲂжделѣ́ти сꙋдьбы̀ твᲂѧ̀ на  всѧ́ко вре́мѧ .
Запрети́лъ є҆сѝ гᲂрды́мъ , про́клѧти ᲂу҆клᲂнѧ́ющїисѧ ѿ запᲂвѣде́й твᲂи́хъ .
Ѿи҆мѝ ѿ менѐ пᲂно́съ и҆ ᲂу҆ничиже́нїе , ꙗ҆́кѡ свидѣ́нїи твᲂи́хъ взыска́хъ .
И҆́бо сѣдо́ша кнѧ́зи и҆ на мѧ̀ клевета́хꙋ , ра́бъ же тво́й глꙋмлѧ́шесѧ
во ѡ҆правда́нїихъ твᲂи́хъ . И҆́бо свидѣ́нїѧ твᲂѧ̀ пᲂꙋче́нїе мᲂѐ є҆́сть , и҆
сᲂвѣ́ти мᲂѝ ѡ҆правда́нїѧ твᲂѧ̀ . Прильпѐ землѝ дш҃а мᲂѧ̀ , живи́ мѧ
по слᲂвесѝ твᲂемꙋ̀ . Пꙋтѝ мᲂѧ̀ и҆спᲂвѣ́дахъ и҆ ᲂу҆слы́ша мѧ , наꙋчи́ мѧ
ѡ҆правда́нїемъ твᲂи́мъ . Пꙋтѝ ѡ҆правда́нїи твᲂи́хъ вразꙋми́ мѧ , и҆
пᲂглꙋмлю́сѧ въ чꙋдесѣ́хъ твᲂи́хъ . Вᲂз̾дрема̀ дш҃а мᲂѧ̀ ѿ ᲂу҆ны́нїѧ ,
ᲂу҆тверди́ мѧ в̾ слᲂвесѣ́хъ твᲂи́хъ . Пꙋ́ть не пра́вды ѿста́ви ѿ менѐ , и҆
зако́нᲂмъ твᲂи́мъ пᲂми́лꙋй мѧ . Пꙋ́ть и҆́стинныи и҆зво́лихъ , и҆ сꙋдьбы̀ твᲂѧ̀
не забы́хъ . Прилѣпи́хсѧ свидѣ́нїи твᲂи́хъ гдⷭ҇и , не пᲂсрамѝ менѐ . Пꙋ́ть
запᲂвѣде́й твᲂи́хъ теко́хъ , є҆гда̀ разшири́лъ є҆сѝ срⷣце мᲂѐ . Закᲂнᲂпᲂлᲂжѝ
мнѣ̀ гдⷭ҇и пꙋ́ть ѡ҆правда́нїи твᲂи́хъ , и҆ взыщꙋ̀ и҆̀ вы́нꙋ . Вразꙋми́ мѧ , и҆
и҆спыта́ю зако́нъ тво́й , и҆ сᲂхраню̀ и҆̀ всѣ́мъ срⷣцемъ мᲂи́мъ . Наста́ви  мѧ
на пꙋ́ть запᲂвѣде́й твᲂи́хъ , ꙗ҆́кѡ то́й вᲂсхᲂтѣ́хъ . Приклᲂнѝ срⷣце мᲂѐ
во свидѣ́нїѧ твᲂѧ̀ , а҆ не  в̾ лихᲂи́мство . Ѿвратѝ ѻ҆́чи мᲂѝ не  ви́дѣти
сꙋ́еты , в̾ пꙋтѝ твᲂе́мъ живи́ мѧ . Пᲂста́ви рабꙋ̀ твᲂемꙋ̀ сло́во твᲂѐ
в̾ стра́хъ тво́й . Ѿи҆мѝ пᲂнᲂше́нїе мᲂѐ , є҆́же непщева́хъ , ꙗ҆́кѡ сꙋдьбы̀
твᲂѧ̀ бл҃ги . Сѐ вᲂжделѣ́хъ за́пᲂвѣди твᲂѧ̀ , в̾  пра́вдѣ твᲂе́й живи́ мѧ . И҆
да прїи́детъ на мѧ̀ ми́лᲂсть твᲂѧ̀ гдⷭ҇и , спасе́нїе твᲂѐ по слᲂвесѝ
твᲂемꙋ̀ . И҆ ѿвѣща́ю пᲂнᲂша́ющимъ мѝ сло́во , ꙗ҆́кѡ ᲂу҆пᲂва́хъ на слᲂвеса̀
твᲂѧ̀ . И҆ не ѿи҆мѝ ѿ ᲂу҆́стъ мᲂи́хъ слᲂвесѐ и҆́стинна до ѕѣла̀ , ꙗ҆́кѡ
на сꙋдьбы̀ твᲂѧ̀ ᲂу҆пᲂва́хъ . И҆ сᲂхраню̀ зако́нъ тво́й всегда̀ , в̾  вѣ́къ и҆
в̾ вѣ́къ вѣ́ка . И҆ хᲂжда́хъ в̾  ширᲂтѣ̀ , ꙗ҆́кѡ за́пᲂвѣди твᲂѧ̀ взыска́хъ . И҆
глаго́лахъ ѡ҆ свидѣ́нїи твᲂи́хъ пред̾ царѝ и҆ нестыдѧ́хсѧ . И҆ пᲂꙋча́хсѧ
въ за́пᲂвѣдехъ твᲂи́хъ , и҆́хже вᲂз̾люби́хъ ѕѣлѡ̀ . И҆ вᲂз̾двиго́хъ рꙋ́цѣ мᲂѝ
къ  за́пᲂвѣдемъ твᲂи́мъ , и҆́хже вᲂз̾люби́хъ , и҆ глꙋмлѧ́хсѧ во ѡ҆правда́нїихъ
твᲂи́хъ . Пᲂмѧнѝ слᲂве́съ твᲂи́хъ рабꙋ̀ твᲂемꙋ̀ , и҆́хже ᲂу҆пᲂва́нїе да́лъ ми
є҆сѝ . То́ мѧ ᲂу҆тѣ́ши во смире́нїи мᲂе́мъ , ꙗ҆́кѡ сло́во твᲂѐ живи́ мѧ .
Го́рдїи закᲂнᲂпрестꙋпᲂва́хꙋ ѕѣлѡ̀ , ѿ зако́на же твᲂегѡ̀ не ᲂу҆клᲂни́хсѧ .
Пᲂмѧнꙋ́хъ сꙋдьбы̀ твᲂѧ̀ ѿ́ вѣка гдⷭ҇и , и҆ ᲂу҆тѣ́шихсѧ . Печа́ль прїѧ́тъ мѧ ѿ 
грѣ́шникъ , ѡ҆ставлѧ́ющихъ зако́нъ тво́й . Пѣ́та бѧ́хꙋ мнѣ̀ ѡ҆правда́нїѧ
твᲂѧ̀ , на мѣ́стѣ прише́льствїѧ мᲂегѡ̀ . Пᲂмѧнꙋ́хъ в̾ нᲂщѝ и҆́мѧ твᲂѐ гдⷭ҇и ,
и҆ сᲂхрани́хъ зако́нъ тво́й . Сѝ бы́сть мнѣ̀ , ꙗ҆́кѡ ѡ҆правда́нїи твᲂи́хъ
взыска́хъ . Ча́сть мᲂѧ̀ є҆сѝ гдⷭ҇и , рѣ́хъ сᲂхрани́ти зако́нъ тво́й .
Пᲂмᲂли́хсѧ лицꙋ̀ твᲂемꙋ̀ всѣ́мъ срⷣцемъ мᲂи́мъ , пᲂми́лꙋй мѧ по слᲂвесѝ
твᲂемꙋ̀ . Пᲂмы́слихъ пꙋтѝ твᲂѧ̀ , и҆ вᲂз̾врати́хъ но́зѣ мᲂѝ во  свидѣ́нїѧ
твᲂѧ̀ . Оу҆гᲂто́вихсѧ и҆ не  смꙋти́хсѧ сᲂхрани́ти за́пᲂвѣди твᲂѧ̀ . Ю҆́жа
грѣ́шникъ ѡ҆бѧза́шасѧ мнѣ̀ , и҆ зако́на твᲂегѡ̀ не забы́хъ . Пᲂлꙋ́нᲂщи
вᲂста́хъ , и҆спᲂвѣ́датисѧ на сꙋдьбы̀ пра́вды твᲂеѧ̀ . Прича́стникъ а҆́зъ є҆́смь
всѣ́мъ бᲂѧ́щимсѧ тебѐ , и҆ хранѧ́щимъ за́пᲂвѣди твᲂѧ̀ . Млⷭ҇ти твᲂеѧ̀ гдⷭ҇и
и҆спо́лнь землѧ̀ , ѡ҆правда́нїемъ твᲂи́мъ наꙋчи́ мѧ . Бл҃гᲂсть сᲂтвᲂри́лъ є҆сѝ
съ рабо́мъ твᲂи́мъ гдⷭ҇и , по слᲂвесѝ твᲂемꙋ̀ . Бл҃гᲂсти и҆ наказа́нїю и҆
ра́зꙋмꙋ наꙋчи́ мѧ , ꙗ҆́кѡ за́пᲂвѣдемъ твᲂи́мъ вѣ́рᲂвахъ . Пре́жде да́же не 
смири́хсѧ , а҆́зъ прегрѣши́хъ , сегѡ̀ ра́ди сло́во твᲂѐ сᲂхрани́хъ . Бл҃гъ
є҆сѝ ты̀ гдⷭ҇и , и҆ бл҃гᲂстїю твᲂе́ю наꙋчи́ мѧ ѡ҆правда́нїемъ твᲂи́мъ .
Оу҆мно́жисѧ на мѧ̀ не пра́вда гᲂрды́хъ , а҆́зъ же всѣ́мъ срⷣцемъ мᲂи́мъ
и҆спыта́ю за́пᲂвѣди твᲂѧ̀ . Оу҆сыри́сѧ ꙗ҆́кѡ млеко̀ срⷣце и҆́хъ , а҆́зъ же
зако́нꙋ твᲂемꙋ̀ пᲂꙋчи́хсѧ . Бл҃го мнѣ̀ ꙗ҆́кѡ смири́лъ мѧ є҆сѝ , да наꙋчꙋ́сѧ
ѡ҆правда́нїемъ твᲂи́мъ . Бл҃гъ мнѣ̀ зако́нъ ᲂу҆́стъ твᲂи́хъ , па́че ты́сѧщь
зла́та и҆ сребра̀ . =сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй ,
=г҃ . сла́ва , и҆ ны́нѣ .=

~Рꙋ́цѣ твᲂѝ сᲂтвᲂри́стѣ мѧ , и҆ сᲂзда́стѣ мѧ . вразꙋми́ мѧ , и҆ и҆спыта́ю
за́пᲂвѣди твᲂѧ̀ . Бᲂѧ́щїисѧ тебѐ ᲂу҆́зрѧтъ мѧ̀ и҆ вᲂз̾веселѧ́тсѧ , ꙗ҆́кѡ
на слᲂвеса̀ твᲂѧ̀ ᲂу҆пᲂва́хъ . Разꙋмѣ́хъ гдⷭ҇и , ꙗ҆́кѡ пра́вда пᲂвелѣ́нїѧ
твᲂѧ̀ , и҆ вᲂи́стинꙋ смири́лъ  мѧ є҆сѝ . Бꙋ́ди же млⷭ҇ть твᲂѧ̀ , да ᲂу҆тѣ́шитъ
мѧ̀ по слᲂвесѝ твᲂемꙋ̀ раба̀ твᲂегѡ̀ . Да прїи́дꙋтъ мнѣ̀ щедро́ты твᲂѧ̀ и҆
жи́въ бꙋ́дꙋ , ꙗ҆́кѡ зако́нъ тво́й пᲂꙋче́нїе мᲂѐ є҆́сть . Да пᲂстыдѧ́тсѧ
го́рдїи , ꙗ҆́кѡ без̾ пра́вды без̾зако́ннᲂваша на мѧ̀ . а҆́зъ же пᲂꙋчꙋ́сѧ
в̾ за́пᲂвѣдехъ твᲂи́хъ . Да ѡ҆братѧ́тъ мѧ̀ бᲂѧ́щїисѧ тебѐ , и҆ вѣ́дѧщїи
свидѣ́нїѧ твᲂѧ̀ . Бꙋ́ди срⷣце мᲂѐ непᲂро́чно во ѡ҆правда́нїихъ твᲂи́хъ ,
ꙗ҆́кѡ да сѧ̀ не пᲂстыжꙋ̀ . И҆счеза́етъ во спасе́нїе твᲂѐ дш҃а мᲂѧ̀ , въ сло́во
твᲂѐ ᲂу҆пᲂва́хъ . И҆счезо́ша ѻ҆́чи мᲂѝ в̾ сло́во твᲂѐ гл҃юще , кᲂгда̀
ᲂу҆тѣ́шиши мѧ̀ . Ꙗ҆́кѡ бы́хъ ꙗ҆́кѡ мѣ́хъ на сла́нѣ ѡ҆правда́нїи твᲂи́хъ
не забы́хъ . Кᲂли́кѡ є҆́сть дні́й раба̀ твᲂегѡ̀ ; кᲂгда̀ сᲂтвᲂри́ши ѿ гᲂнѧ́щихъ
мѧ̀ сꙋ́дъ ; Пᲂвѣ́даша мнѣ̀ закᲂнᲂпрестꙋ́пницы глꙋмле́нїѧ , но не ꙗ҆́кѡ зако́нъ
тво́й гдⷭ҇и . Всѧ̀ за́пᲂвѣди твᲂѧ̀ и҆́стинна . без̾ пра́вды пᲂгна́ша мѧ пᲂмᲂзи́
ми . Ма́ла не скᲂнча́ша менѐ на землѝ , а҆́зъ же не ѡ҆ста́вихъ за́пᲂвѣди
твᲂѧ̀ . По млⷭ҇ти твᲂе́й живи́ мѧ , и҆ сᲂхраню̀ свидѣ́нїѧ ᲂу҆́стъ твᲂи́хъ .
Во́ вѣки гдⷭ҇и сло́во твᲂѐ пребывае́тъ на́ нб҃си . Въ ро́дъ и҆ ро́дъ и҆́стина
твᲂѧ̀ . ѡ҆снᲂва́лъ є҆сѝ зе́млю , и҆ пребыва́етъ . Оу҆чине́нїемъ твᲂи́мъ
пребыва́етъ де́нь , ꙗ҆́кѡ всѧ́ческаѧ рабо́тна тебѣ̀ . Ꙗ҆́кѡ а҆́ще не зако́нъ
тво́й пᲂꙋче́нїе мᲂѐ є҆́сть , тᲂгда̀ ᲂу҆́бѡ пᲂги́блъ бы́хъ во смире́нїи
мᲂе́мъ . Во́ вѣки не забꙋ́дꙋ ѡ҆правда́нїи твᲂи́хъ , ꙗ҆́кѡ в̾ ни́хъ живи́лъ мѧ
є҆сѝ .

~Тво́й є҆́смь а҆́зъ спаси́ мѧ , ꙗ҆́кѡ ѡ҆правда́нїи твᲂи́хъ взыска́хъ . Менѐ
жда́ша грѣ́шницы , пᲂгꙋби́ти мѧ . свидѣ́нїѧ твᲂѧ̀ разꙋмѣ́хъ . Всѧ́кᲂѧ кᲂнчи́ны
ви́дѣхъ кᲂне́цъ , ширᲂка̀ за́пᲂвѣдь твᲂѧ̀ ѕѣлѡ̀ . Ко́ль вᲂз̾люби́хъ зако́нъ
тво́й гдⷭ҇и , ве́сь де́нь пᲂꙋче́нїе мᲂѐ є҆́сть . Па́че вра́гъ мᲂи́хъ
ᲂу҆мꙋдри́лъ мѧ є҆сѝ за́пᲂвѣдїю твᲂе́ю , ꙗ҆́кѡ в̾ вѣ́къ мᲂѧ̀ є҆́сть . Па́че
всѣ́хъ ᲂу҆ча́щихъ мѧ разꙋмѣ́хъ , ꙗ҆́кѡ свидѣ́нїѧ твᲂѧ̀ пᲂꙋче́нїе мᲂѐ є҆́сть .
Па́че ста́рецъ разꙋмѣ́хъ , ꙗ҆́кѡ за́пᲂвѣди твᲂѧ̀ взыска́хъ . Ѿ всѧ́кᲂгѡ пꙋтѝ
лꙋка́ва вᲂз̾брани́хъ нᲂга́мъ мᲂи́мъ , ꙗ҆́кѡ да  сᲂхраню̀ слᲂвеса̀ твᲂѧ̀ . Ѿ
сꙋде́бъ твᲂи́хъ не ᲂу҆дали́хсѧ , ꙗ҆́кѡ ты̀ закᲂнᲂпᲂлᲂжи́лъ ми є҆сѝ . Ко́ль
сладка̀ гᲂрта́ни мᲂемꙋ̀ слᲂвеса̀ твᲂѧ̀ , па́че ме́да ᲂу҆сто́мъ мᲂи́мъ . Ѿ
запᲂвѣде́й твᲂи́хъ разꙋмѣ́хъ , сегѡ̀ ра́ди вᲂз̾ненави́дѣхъ всѧ́къ пꙋ́ть не 
пра́вды . Свѣти́льникъ нᲂга́мъ мᲂи́мъ зако́нъ тво́й , и҆ свѣ́тъ стезѧ́мъ
мᲂи́мъ . Клѧ́хсѧ и҆ пᲂста́вихъ , сᲂхрани́ти сꙋдьбы̀ пра́вды твᲂеѧ̀ . Смири́хсѧ
до  ѕѣла̀ , гдⷭ҇и живи́ мѧ по слᲂвесѝ твᲂемꙋ̀ . Во́льнаѧ ᲂу҆́стъ мᲂи́хъ
бл҃гᲂвᲂли́ же гдⷭ҇и , и҆ сꙋдьба́мъ твᲂи́мъ наꙋчи́ мѧ . Дш҃а мᲂѧ̀ в̾ рꙋкꙋ̀ твᲂе́ю
вы́нꙋ , и҆ зако́на твᲂегѡ̀ не  забы́хъ . Пᲂлᲂжи́ша грѣ́шницы сѣ́ть мнѣ̀ , и҆
ѿ запᲂвѣде́й твᲂи́хъ незаблꙋди́хъ . Наслѣ́дᲂвахъ свидѣ́нїѧ твᲂѧ̀ в̾ вѣ́къ ,
ꙗ҆́кѡ ра́дᲂванїе срⷣца мᲂегѡ̀ сꙋ́ть . Ѡ҆брати́хъ срⷣце мᲂѐ сᲂтвᲂри́ти
ѡ҆правда́нїѧ твᲂѧ̀ въ вѣ́къ за  вᲂз̾даѧ́нїе . Закᲂнᲂпрестꙋ́пныѧ
вᲂз̾ненави́дѣхъ , зако́нъ же тво́й вᲂз̾люби́хъ . Пᲂмо́щникъ мо́й , и҆
застꙋ́пникъ мо́й є҆сѝ , на слᲂвеса̀ твᲂѧ̀ ᲂу҆пᲂва́хъ . Оу҆клᲂни́тесѧ ѿ менѐ
лꙋка́внꙋющїи , и҆ и҆спыта́ю за́пᲂвѣди бг҃а мᲂегѡ̀ . Застꙋпи́ мѧ по слᲂвесѝ
твᲂемꙋ̀ и҆ жи́въ бꙋ́дꙋ , и҆ не пᲂсрамѝ менѐ ѿ ча́ѧнїѧ мᲂегѡ̀ . Пᲂмᲂзи́ ми и҆
спасꙋ́сѧ , и҆ пᲂꙋчꙋ́сѧ во ѡ҆правда́нїихъ твᲂи́хъ вы́нꙋ . Оу҆ничижи́лъ є҆сѝ
всѧ̀ ѿстꙋпа́ющїѧ ѿ ѡ҆правда́нїи твᲂи́хъ , ꙗ҆́кѡ не  пра́веднѡ пᲂмышле́нїе
и҆́хъ . Престꙋпа́ющїѧ непщева́хъ всѧ̀ грѣ́шныѧ землѝ , сегѡ̀ ра́ди вᲂз̾люби́хъ
свидѣ́нїѧ твᲂѧ̀ . Пригвᲂздѝ ѿ́ страха твᲂегѡ̀ пло́ти мᲂѧ̀ , ѿ сꙋде́бъ бо
твᲂи́хъ ᲂу҆бᲂѧ́хсѧ . Сᲂтвᲂри́хъ сꙋ́дъ и҆ пра́вдꙋ , не  преда́ждь менѐ
ѡ҆би́дѧщимъ мѧ̀ . Вᲂспрїимѝ раба̀ твᲂегѡ̀ в̾ бл҃го , да  не ѡ҆клевета́ютъ
менѐ го́рдїи . Ѻ҆́чи мᲂѝ и҆счезо́стѣ во спасе́нїе твᲂѐ , и҆ въ сло́во
пра́вды твᲂеѧ̀ . Сᲂтвᲂрѝ с̾ рабо́мъ твᲂи́мъ по млⷭ҇ти твᲂе́й , и҆ сꙋдьба́мъ
твᲂи́мъ наꙋчи́ мѧ . Ра́бъ тво́й є҆́смь а҆́зъ вразꙋми́ мѧ , и҆ наꙋчꙋ́сѧ
свидѣ́нїемъ твᲂи́мъ . Вре́мѧ сᲂтвᲂри́ти гдⷭ҇ви , разᲂри́ша зако́нъ тво́й .
Сегѡ̀ ра́ди вᲂз̾люби́хъ за́пᲂвѣди твᲂѧ̀ , па́че зла́та и҆ тᲂпа́зїѧ . Сегѡ̀
ра́ди ко всѣ́мъ за́пᲂвѣдемъ твᲂи́мъ направлѧ́хсѧ , всѧ́къ пꙋ́ть не пра́вды
вᲂз̾ненави́дѣхъ . Ди́вна свидѣ́нїѧ твᲂѧ̀ , сегѡ̀ ра́ди и҆спыта́етъ ѧ҆̀ дш҃а
мᲂѧ̀ . Ꙗ҆вле́нїе слᲂве́съ твᲂи́хъ прᲂсвѣща́етъ , и҆ вразꙋмлѧ́етъ младе́нца .
Оу҆ста̀ мᲂѧ̀ ѿверзо́хъ , и҆ привлеко́хъ дх҃ъ , ꙗ҆́кѡ за́пᲂвѣди твᲂѧ̀ жела́хъ .
=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

~При́зри на мѧ̀ и҆ пᲂми́лꙋй мѧ , по сꙋдꙋ̀ лю́бѧщихъ и҆́мѧ твᲂѐ . Стᲂпы̀ мᲂѧ̀
напра́ви по  слᲂвесѝ твᲂемꙋ̀ , и҆ да не ѡ҆дᲂлѣ́етъ  ми всѧ́ко без̾зако́нїе .
И҆зба́ви мѧ ѿ клеветы̀ чл҃ческїѧ , и҆ сᲂхраню̀ за́пᲂвѣди твᲂѧ̀ . Лицѐ твᲂѐ
прᲂсвѣтѝ на раба̀ твᲂегѡ̀ , и҆ наꙋчи́ мѧ ѡ҆правда́нїемъ твᲂи́мъ . И҆зхо́дища
вᲂдна́ѧ и҆зведо́стѣ ѻ҆́чи мᲂѝ , пᲂне́же не сᲂхрани́хъ зако́нъ тво́й .
Пра́веденъ є҆сѝ гдⷭ҇и , и҆ пра́ви сꙋдѝ твᲂѝ . Запᲂвѣ́да пра́вдꙋ свидѣ́нїѧ
твᲂѧ̀ , и҆ и҆́стинꙋ ѕѣлѡ̀ . И҆ста́ѧла мѧ є҆́сть жа́лᲂсть твᲂѧ̀ , ꙗ҆́кѡ забы́ша
слᲂвеса̀ твᲂѧ̀ вразѝ мᲂѝ . Раз̾жже́но сло́во твᲂѐ ѕѣлѡ̀ , и҆ ра́бъ тво́й
вᲂз̾любѝ є҆̀ . Ю҆́нᲂша а҆́зъ є҆́смь и҆ ᲂу҆ничиже́нъ , ѡ҆правда́нїи твᲂи́хъ
не забы́хъ . Пра́вда твᲂѧ̀ пра́вда в̾ вѣ́къ , и҆ зако́нъ тво́й и҆́стина .
Ско́рби и҆ нꙋ́жды ѡ҆брѣто́ша мѧ , за́пᲂвѣди твᲂѧ̀ пᲂꙋче́нїе мᲂѐ . Пра́вда
свидѣ́нїѧ твᲂѧ̀ в̾ вѣ́къ , вразꙋми́ мѧ и҆ жи́въ бꙋ́дꙋ . Вᲂз̾ва́хъ всѣ́мъ
срⷣцемъ мᲂи́мъ , ᲂу҆слы́ши мѧ гдⷭ҇и , ѡ҆правда́нїи твᲂи́хъ взыщꙋ̀ . Вᲂз̾ва́хъ
ти , спаси́ мѧ , и҆ сᲂхраню̀ свидѣ́нїѧ твᲂѧ̀ . Пред̾вари́хъ в̾  без̾го́дїи и҆
вᲂз̾ва́хъ , на слᲂвеса̀ твᲂѧ̀ ᲂу҆пᲂва́хъ . Пред̾вари́стѣ ѻ҆́чи мᲂѝ ко ᲂу҆́трꙋ ,
пᲂꙋчи́тисѧ слᲂвесе́мъ твᲂи́мъ . Гла́съ мо́й ᲂу҆слы́ши гдⷭ҇и , по млⷭ҇ти твᲂе́й
и҆ по сꙋдьбѣ̀ твᲂе́й живи́ мѧ . Прибли́жиша гᲂнѧ́щїи мѧ без̾зако́нїе ,
ѿ зако́на же твᲂегѡ̀ ᲂу҆да́лишасѧ . Бли́зъ є҆сѝ ты̀ гдⷭ҇и , и҆ всѝ пꙋтїѐ
твᲂѝ и҆́стинна . И҆спе́рва пᲂзна́хъ ѿ  свидѣ́нїи твᲂи́хъ , ꙗ҆́кѡ в̾ вѣ́къ
ѡ҆снᲂва́лъ ѧ҆̀ є҆сѝ . Ви́ждь смире́нїе мᲂѐ и҆ и҆зми́ мѧ , ꙗ҆́кѡ зако́на
твᲂегѡ̀ не забы́хъ . Сꙋдѝ сꙋ́дъ мо́й и҆ и҆зба́ви мѧ , по слᲂвесѝ твᲂемꙋ̀
живи́ мѧ . Дале́че ѿ грѣ́шникъ спасе́нїе , ꙗ҆́кѡ ѡ҆правда́нїи твᲂи́хъ
не взыска́ша . Щедро́ты твᲂѧ̀ мно́ги гдⷭ҇и , по сꙋдьбѣ̀ твᲂе́й живи́ мѧ .
Мно́зи и҆згᲂнѧ́щїи мѧ̀ и҆ стꙋжа́ющїи мѝ , ѿ свидѣ́нїи твᲂи́хъ
не ᲂу҆клᲂни́хсѧ . Ви́дѣхъ не разꙋмѣва́ющїѧ , и҆ и҆ста́ѧхъ , ꙗ҆́кѡ слᲂве́съ
твᲂи́хъ не сᲂхрани́ша . Ви́ждь ꙗ҆́кѡ за́пᲂвѣди твᲂѧ̀ вᲂз̾люби́хъ гдⷭ҇и ,
по ми́лᲂсти твᲂе́й живи́ мѧ . Нача́ло слᲂве́съ твᲂи́хъ и҆́стина , и҆ въ вѣ́къ
всѧ̀ сꙋдьбы̀ пра́вды твᲂеѧ̀ . Кнѧ́зи пᲂгна́ша  мѧ тꙋ́не , и҆ ѿ слᲂве́съ твᲂи́хъ
ᲂу҆страши́сѧ срⷣце мᲂѐ . Вᲂз̾ра́дꙋюсѧ а҆́зъ ѡ҆ слᲂвесѣ́хъ твᲂи́хъ , ꙗ҆́кѡ
ѡ҆брѣта́ѧи кᲂры́сть мно́гꙋ . не пра́вдꙋ вᲂз̾ненави́дѣхъ и҆ ме́рзѣ мѝ ,
зако́нъ же тво́й вᲂз̾люби́хъ . Седми́цею дне́мъ хвали́хъ тѧ̀ , ѡ҆ сꙋдьба́хъ
пра́вды твᲂеѧ̀ . Ми́ръ мно́гъ лю́бѧщихъ зако́нъ тво́й , и҆ нѣ́сть и҆́мъ
сᲂбла́зны . Ча́ѧхъ спасе́нїе твᲂѐ гдⷭ҇и , и҆ за́пᲂвѣди твᲂѧ̀ вᲂз̾люби́хъ .
Сᲂхранѝ дш҃а мᲂѧ̀ свидѣ́нїѧ твᲂѧ̀ , и҆ вᲂз̾любѝ ѧ҆̀ ѕѣлѡ̀ . Сᲂхрани́хъ
за́пᲂвѣди твᲂѧ̀ , и҆ свидѣ́нїѧ твᲂѧ̀ , ꙗ҆́кѡ всѝ пꙋтїѐ мᲂѝ пред̾ тᲂбо́ю
гдⷭ҇и . Да прибли́житсѧ мл҃тва мᲂѧ̀ пред̾ тѧ̀ гдⷭ҇и , по слᲂвесѝ твᲂемꙋ̀
вразꙋми́ мѧ . Да вни́детъ прᲂше́нїе мᲂѐ пред̾ тѧ̀ гдⷭ҇и , по  слᲂвесѝ твᲂемꙋ̀
и҆зба́ви мѧ . Ѿры́гнꙋтъ ᲂу҆стнѣ̀ мᲂѝ пѣ́нїе , є҆гда̀ наꙋчи́ши мѧ
ѡ҆правда́нїемъ твᲂи́мъ . Прᲂвѣща́етъ ꙗ҆зы́къ мо́й слᲂвеса̀ твᲂѧ̀ , ꙗ҆́кѡ всѧ̀
за́пᲂвѣди твᲂѧ̀ пра́вда . Бꙋ́ди рꙋка̀ твᲂѧ̀ спасти́ мѧ , ꙗ҆́кѡ за́пᲂвѣди твᲂѧ̀
и҆зво́лихъ . Вᲂжделѣ́хъ спасе́нїе твᲂѐ гдⷭ҇и , и҆ зако́нъ тво́й пᲂꙋче́нїе
мᲂѐ є҆́сть . Жива̀ бꙋ́детъ дш҃а мᲂѧ̀ и҆ вᲂсхва́литъ тѧ̀ , и҆ сꙋдьбы̀ твᲂѧ̀
пᲂмо́гꙋтъ мнѣ̀ . Заблꙋди́хъ ꙗ҆́кѡ ѻ҆вча̀ пᲂги́бшее . взыщѝ раба̀ твᲂегѡ̀ ,
ꙗ҆́кѡ за́пᲂвѣди твᲂѧ̀ не забы́хъ . =сла́ва , и҆ ны́нѣ . А҆=ллилꙋ́їѧ ,= гⷤ .
Г=дⷭ҇и пᲂми́лꙋй , =г҃ . сла́ва , и҆ ны́нѣ .=

