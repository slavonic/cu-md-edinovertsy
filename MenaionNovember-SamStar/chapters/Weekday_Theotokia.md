Б=г҃оро́дичны , и҆ крⷭ҇тобг҃оро́дичены , на ѻ҆́смь гласо́въ . и҆́хже гл҃емъ
по тропарѣ́хъ ст҃ы́хъ . сла́ва , и҆ нн҃ѣ , боⷢ҇ . гла́съ , а҃ . М=л҃твы свои́хъ
ра́бъ прїимѝ бцⷣе , и҆ и҆зба́ви на́съ ѿ всѧ́кїѧ бѣды̀ , ꙗ҆́кѡ ро́ждьши
хрⷭ҇та̀ сп҃са , и҆зба́вителѧ дш҃а́мъ на́шимъ . =крⷭ҇тобоⷢ҇ . И҆́=же твоѐ
застꙋпле́нїе стѧжа́вше пречⷭ҇таѧ , и҆ твои́ми мл҃твами ѿ бѣ́дъ и҆збавлѧ́емсѧ .
крⷭ҇то́мъ бо сн҃а твоегѡ̀ всегда̀ храни́ми , по́ долгꙋ тѧ всѝ бл҃гоче́стнѡ
велича́емъ .

=боⷢ҇ . гла́съ , в҃ . М=т҃и ст҃а́ѧ пречⷭ҇тагѡ свѣ́та , а҆́нг҃льскими пѣ́сньми
чтꙋ́ще тѧ пое́мъ и҆ велича́емъ . =крⷭ҇тобоⷢ҇ . Т=ебѐ велича́емъ бцⷣе
вопїю́ще , ра́дꙋисѧ же́зле , ѿ него́же без̾ сѣ́меннѡ бг҃ъ прозѧбѐ , и҆ погꙋбѝ
крⷭ҇то́мъ сме́рть .

=боⷢ҇ . гла́съ , г҃ . К=о́ждо и҆дѣ́же спаса́етсѧ , в̾ пра́вдꙋ та́мѡ
прибѣга́етъ . и҆ ко́е и҆́но таково̀ прибѣ́жище , ꙗ҆́кѡ твоѐ бцⷣе , покрыва́ющее
дш҃а на́ша . =крⷭ҇тобоⷢ҇ . Ж=е́злъ си́лы стѧжа́вше , крⷭ҇тъ сн҃а твоегѡ̀ бцⷣе .
тѣ́мъ низ̾лага́емъ вра́жїѧ шата́нїѧ , ꙗ҆́кѡ да непреста́ннѡ тѧ̀ велича́емъ .

=боⷢ҇ . гла́съ , д҃ . С=тѣна̀ непобѣди́маѧ на́мъ хрⷭ҇тїа́нѡмъ є҆сѝ бцⷣе
дв҃о . к̾ тебѣ́ бо прибѣга́юще , невреди́ми пребыва́емъ . и҆ па́ки согрѣша́юще ,
и҆́мамы тѧ̀ мл҃твеницꙋ . тѣ́мъ бл҃годарѧ́ще вопїе́мъ ти , ра́дꙋисѧ
ѡ҆бра́дованнаѧ гдⷭ҇ь съ тобо́ю . =крⷭ҇тобоⷢ҇ . Д=в҃о всенепоро́чнаѧ мт҃и хрⷭ҇та̀
бг҃а , ѻ҆рꙋ́жїе про́йде твою̀ пречⷭ҇тꙋю дш҃ꙋ , є҆гда̀ распина́ема ви́дѣ во́лею
сн҃а и҆ бг҃а своегѡ̀ . є҆го́же преблгⷭ҇ве́наѧ молѧ́щи непреста́й , проще́нїе
согрѣше́нїемъ на́шимъ дарова́ти .

=боⷢ҇ . гла́съ , є҃ . И҆́=же ѿ дв҃ы восїѧ́выи всемꙋ̀ ми́рꙋ хрⷭ҇тѐ бж҃е , и҆
сн҃ы свѣ́та тоѧ̀ ра́ди показа́выи , поми́лꙋй на́съ . =крⷭ҇тобоⷢ҇ . К=рⷭ҇то́мъ
сн҃а твоегѡ̀ бг҃ора́дованнаѧ , и҆́дольскаѧ пре́лесть всѧ̀ оу҆праздни́сѧ , и҆
бѣсо́вскаѧ крѣ́пость попрана̀ бы́сть . сегѡ̀ ра́ди вѣ́рнїи по́долгꙋ тѧ прⷭ҇нѡ
пое́мъ , и҆ бл҃гослови́мъ . и҆ бцⷣꙋ и҆́стиннꙋю и҆сповѣ́дающе тѧ̀ велича́емъ .

=боⷢ҇ . гла́съ , ѕ҃ . П=о словесѝ твоемꙋ̀ мт҃и и҆́стиннаѧ , сѐ всѝ ро́ди
бл҃жа́ще тѧ пое́мъ и҆ велича́емъ . =крⷭ҇тобоⷢ҇ . Б=цⷣе дв҃о молѝ сн҃а своегѡ̀ ,
во́лею пригвозди́вшагосѧ на крⷭ҇тѣ̀ , и҆ ми́ра ѿ́ лести свобо́ждьшаго , хрⷭ҇та̀
бг҃а на́шегѡ , поми́ловати дш҃а на́ша .

=боⷢ҇ . гла́съ , з҃ . А҆́=ще и҆ мт҃рь тѧ̀ тва́рь позна̀ , но дв҃ꙋ тѧ
зижди́тель показа̀ . родила́ бо є҆сѝ пло́тїю хрⷭ҇та̀ бг҃а на́шегѡ ,
спаса́ющагѡ дш҃а на́ша . =крⷭ҇тобоⷢ҇ . Б=цⷣе чⷭ҇таѧ прⷭ҇нѡ дв҃о , на крⷭ҇тѣ̀
зрѧ́щи своегѡ̀ сн҃а ви́сѧща , ꙗ҆́кѡ мт҃и пла́чꙋщи , велича́ше стра́шное є҆гѡ̀
соше́ствїе .

=боⷢ҇ . гла́съ , и҃ . Р=а́дꙋисѧ ꙗ҆́же ѿ а҆́нг҃ла ми́рꙋ ра́дость прїе́мши .
ра́дꙋисѧ ро́ждьшаѧ творца̀ тва́ри . ра́дꙋисѧ сподо́бльшаѧсѧ бы́ти мт҃и хрⷭ҇та̀
бг҃а . =крⷭ҇тобоⷢ҇ . А҆́=гньца и҆ па́стырѧ и҆ сп҃са ми́рꙋ , на крⷭ҇тѣ̀ зрѧ́щи
ро́ждьшаѧ тѧ̀ гл҃аше слезѧ́щи , ми́ръ оу҆́бѡ ра́дꙋетсѧ , прїе́млѧ тобо́ю
и҆збавле́нїе . оу҆тро́ба же моѧ̀ гори́тъ , зрѧ́щи твоѐ распѧ́тїе , є҆́же
за всѣ́хъ терпи́ши сн҃е и҆ бж҃е мо́й .



