Б=г҃оро́дичны , ѻ҆смѝ гласо́въ . пое́мъ и҆́хъ є҆гда̀ є҆́сть сла́ва ст҃о́мꙋ
въ минѣ́и . и҆ ны́нѣ по́ гласꙋ сїѧ̀ бг҃оро́дичны пое́мъ . въ недѣ́лю ,
ве́черъ , боⷢ҇ . гла́съ , а҃ . Н=бⷭ҇нымъ чино́мъ ра́дованїе , и҆ на землѝ
чл҃кѡмъ , крѣ́пкаѧ помо́щнице пречⷭ҇таѧ дв҃о , спаси́ ны и҆́же к̾ тебѣ̀
прибѣга́ющихъ , ꙗ҆́кѡ на тѧ̀ оу҆пова́нїе съ бг҃омъ бцⷣе воз̾ложи́хомъ .

=в̾ понедѣ́льникъ , на оу҆́трени , боⷢ҇ . Г=рѣ́шныхъ мл҃твы прїе́млющи , и҆
скорбѧ́щихъ воздыха́нїѧ непрезира́ющи . молѝ и҆́же ѿ чи́стою бо́кꙋ твое́ю
сн҃а своегѡ̀ , спасти́сѧ на́мъ прест҃а́ѧ дв҃о .

=в̾ понедѣ́льникъ , ве́черъ , боⷢ҇ . Д=в҃о всепѣ́таѧ ю҆́же в̾ тебѣ̀ та́йнꙋ ,
мѡѷсе́й пррⷪ҇ческима ви́дѣ ѻ҆чи́ма , кꙋпинꙋ̀ горѧ́щꙋ и҆ не ѡ҆палѧ́емꙋ .
бжⷭ҇тва́ бо ѻ҆́гнь оу҆тро́бꙋ твою̀ чⷭ҇таѧ неѡ҆палѝ . тѣ́мже мо́лимъ тѧ̀ , ꙗ҆́кѡ
мт҃рь бг҃а на́шегѡ , ми́ръ и҆спроси́ти всемꙋ̀ ми́рꙋ .

=во вто́рникъ , на оу҆́трени , боⷢ҇ . Б=лꙋдни́цꙋ и҆ блꙋ́днаго , а҆́зъ и҆
разбо́йника побѣди́хъ . и҆ мытарѧ̀ прегрѣше́нїи преминꙋ́хъ , и҆ ниневи́тѧны .
оу҆вы̀ мнѣ̀ что̀ бꙋ́дꙋ . ка́кѡ оу҆бѣ́гнꙋ мꙋ́ки а҆́зъ ѡ҆каѧ́нныи . чи́стаѧ
припа́даю тѝ оу҆ще́дри мѧ млⷭ҇тїю си , ꙗ҆́коже ѻ҆нѣ́хъ сн҃ъ тво́й спа́слъ
є҆́сть .

=в̾ сре́дꙋ , ве́черъ , боⷢ҇ . Р=а́дꙋисѧ ра́досте пра́дѣдомъ , а҆пⷭ҇лѡмъ , и҆
мч҃нкѡмъ весе́лїе , и҆ покро́въ на́мъ дв҃о , твои́мъ рабо́мъ .

=в̾ четверто́къ , на оу҆́трени , боⷢ҇ . Р=а́дꙋисѧ бцⷣе дв҃о . ра́дꙋисѧ
похвало̀ всеѧ̀ вселе́ннѣй . ра́дꙋисѧ пречⷭ҇таѧ мт҃и бж҃їѧ бл҃гослове́наѧ .

=в̾ пѧто́къ , ве́черъ , боⷢ҇ . В=ои́стинꙋ па́че оу҆ма̀ твоѧ̀ чꙋ́днаѧ
вели́чїѧ , ржⷭ҇тва̀ твоегѡ̀ бг҃оневѣ́сто , ꙗ҆́же проповѣ́даша прⷪ҇рцы всѝ ,
всѧ̀ пресла́внаѧ . зача́тїе и҆ ржⷭ҇тво̀ всепѣ́таѧ , недомы́слено и҆
несказа́нно . и҆́мже ми́ръ спа́слъ є҆́сть , ꙗ҆́кѡ ми́лосердъ .

=в̾ сꙋбо́тꙋ , на оу҆́трени , боⷢ҇ . Р=а́дꙋисѧ ѿ на́съ ст҃а́ѧ бцⷣе дв҃о ,
чи́стыи сосꙋ́де все́й вселе́ннѣй , свѣщѐ неꙋгаси́маѧ , вмѣсти́лище
невмѣсти́магѡ , цр҃кви неѡ҆бори́маѧ . ра́дꙋисѧ и҆з̾ неѧ́же роди́сѧ а҆́гнецъ
бж҃їи , взе́млѧи грѣхѝ всегѡ̀ ми́ра .

=въ нлⷣю , ве́черъ , боⷢ҇ . гла́съ , в҃ . Р=а́дꙋисѧ мр҃і́е бцⷣе , цр҃кви
не ѡ҆бори́маѧ , па́че же ст҃а́ѧ , ꙗ҆́коже вопїе́тъ проро́къ , ст҃а̀ цр҃кви
твоѧ̀ , ди́вна в̾ пра́вдꙋ .

=в̾ понедѣ́льникъ , на оу҆́трени , боⷢ҇ . Н=а тѧ̀ оу҆пова́нїе бцⷣе
возложи́хомъ , ча́ѧнїѧ да не ѿ паде́мъ , спасѝ на́съ ѿ бѣ́дъ , помо́щнице
недоꙋмѣ́емымъ , и҆ сопроти́вныхъ совѣ́ты разорѝ , ты́ бо є҆сѝ на́ше спасе́нїе
бл҃гослове́наѧ .

=в̾ понедѣ́льникъ , ве́черъ , боⷢ҇ . Н=епроходи́маѧ две́ре , та́йно
запечатлѣ́ннаѧ , бл҃гослове́наѧ бцⷣе дв҃о , прїимѝ мл҃твы на́ша , и҆ принесѝ
ѧ҆̀ сн҃ꙋ своемꙋ̀ , и҆ бг҃ꙋ на́шемꙋ , да спасе́тъ тебѐ ра́ди дш҃а на́ша .

=во вто́рникъ , на оу҆́трени , боⷢ҇ . С=пасѝ ѿ бѣ́дъ рабы̀ своѧ̀ бцⷣѣ дв҃о ,
ꙗ҆́кѡ всѝ по́ бз҃ѣ к̾ тебѣ̀ прибѣга́емъ , ꙗ҆́кѡ к̾ нерꙋши́мѣй стѣнѣ̀ и҆
пред̾ста́тельницѣ .

=в̾ сре́дꙋ , ве́черъ , боⷢ҇ . Ꙗ҆́=кѡ плодови́та ма́слина дв҃аѧ ѿрастѝ тебѐ
плода̀ живо́тнаго , плодоноси́ти ми́рови ве́лїю и҆ бога́тꙋю млⷭ҇ть .

=в̾ четверто́къ , на оу҆́трени , боⷢ҇ . В=сѐ оу҆пова́нїе моѐ , на тѧ̀
воз̾лага́ю мт҃и бж҃їѧ , сохрани́ мѧ во свое́мъ си кро́вѣ .

=в̾ пѧто́къ , ве́черъ , боⷢ҇ . С=пасѝ ѿ бѣ́дъ рабы̀ своѧ̀ бцⷣѣ дв҃о , ꙗ҆́кѡ
всѝ по́ бз҃ѣ к̾ тебѣ̀ прибѣга́емъ , ꙗ҆́кѡ к̾ нерꙋши́мѣй стѣнѣ̀ и҆
пред̾ста́тельницѣ .

=в̾ сꙋбо́тꙋ , на оу҆́трени , боⷢ҇ . В=сѐ оу҆пова́нїе моѐ , на тѧ̀
воз̾лага́ю мт҃и бж҃їѧ , сохрани́ мѧ во свое́мъ си кро́вѣ .

=въ нлⷣю , ве́черъ , боⷢ҇ . гла́съ , г҃ . В=лⷣчце пред̾ста́тельнице всѣ́мъ
молѧ́щимтисѧ , тобо́ю дерза́емъ , и҆ тобо́ю хва́лимсѧ , и҆ к̾ тебѣ̀ всѐ
оу҆пова́нїе на́ше є҆́сть , молѝ ро́ждьшагосѧ и҆з̾ тебѐ за непотре́бныѧ рабы̀
твоѧ̀ .

=в̾ понедѣ́льникъ , на оу҆́трени , боⷢ҇ . С=т҃а чⷭ҇таѧ первопохвало̀ сꙋ́щи
нбⷭ҇нымъ чинѡ́мъ . а҆пⷭ҇лѡмъ пѣ́нїе , и҆ пррⷪ҇кѡмъ събытїѐ . влⷣчце прїимѝ
мл҃твы на́ша .

=в̾ понедѣ́льникъ , ве́черъ , боⷢ҇ . В=ъ жена́хъ ст҃а́ѧ бцⷣе мт҃и
без̾невѣ́стнаѧ , молѝ є҆го́же є҆сѝ родила̀ цр҃ѧ и҆ бг҃а , да спасе́тъ на́съ
ꙗ҆́кѡ чл҃колю́бецъ .

=во вто́рникъ , на оу҆́трени , Б=ез̾ сѣ́мене зачала̀ є҆сѝ ѿ дх҃а ст҃а , и҆
славосло́вѧще воспѣва́емъ тѧ̀ , ра́дꙋисѧ прест҃а́ѧ дв҃о .

=в̾ сре́дꙋ , ве́черъ , боⷢ҇ . В=ельмѝ согрѣша́юща мѧ , ѻ҆трокови́це и҆схитѝ
вели́кою свое́ю мл҃твою пла́мене нꙋ́жнагѡ , и҆ и҆спра́ви чⷭ҇таѧ твои́ми
мольба́ми , ко спасе́нымъ стезѧ́мъ наставлѧ́ющи мѧ , мт҃рьними си мл҃твами .

=в̾ четверто́къ , на оу҆́трени , Б=ез̾ сѣ́мене зачала̀ є҆сѝ ѿ дх҃а ст҃а , и҆
славосло́вѧще воспѣва́емъ тѧ̀ , ра́дꙋисѧ прест҃а́ѧ дв҃о .

=в̾ пѧто́къ , ве́черъ , боⷢ҇ . В=ъ жена́хъ ст҃а́ѧ бцⷣе мт҃и без̾невѣ́стнаѧ ,
молѝ є҆го́же є҆сѝ родила̀ цр҃ѧ и҆ бг҃а , да спасе́тъ на́съ ꙗ҆́кѡ
чл҃колю́бецъ .

=в̾ сꙋбо́тꙋ , на оу҆́трени , Б=ез̾ сѣ́мене зачала̀ є҆сѝ ѿ дх҃а ст҃а , и҆
славосло́вѧще воспѣва́емъ тѧ̀ , ра́дꙋисѧ прест҃а́ѧ дв҃о .

=въ нлⷣю , ве́черъ , боⷢ҇ . гла́съ , д҃ . Р=а́дꙋисѧ свѣ́та ѻ҆́блаче . ра́дꙋисѧ
свѣ́щниче свѣ́тлыи . ра́дꙋисѧ рꙋ́чко в̾ не́й же ма́нна . ра́дꙋисѧ же́зле
а҆арѡ́новъ . ра́дꙋисѧ кꙋпино̀ неѡ҆пали́маѧ . ра́дꙋисѧ черто́же . ра́дꙋисѧ
прⷭ҇то́ле . ра́дꙋисѧ горо̀ ст҃а́ѧ . ра́дꙋисѧ прибѣ́жище . ра́дꙋисѧ бжⷭ҇твенаѧ
трапе́зо . ра́дꙋисѧ две́рь та́йнаѧ . ра́дꙋйсѧ всѣ́мъ ра́досте .

=в̾ понедѣ́льникъ , на оу҆́трени , боⷢ҇ . Б=цⷣе всѣ́мъ цр҃це , правосла́внымъ
похвало̀ , є҆рети́чествꙋющихъ шата́нїѧ разорѝ , и҆ ли́ца и҆́хъ посрамѝ ,
не кла́нѧющихсѧ ни чтꙋ́щихъ , пречⷭ҇таѧ честны́и ѻ҆́бразъ тво́й .

=в̾ понедѣ́льникъ , ве́черъ , боⷢ҇ . И҆=зба́ви на́съ ѿ бѣ́дъ на́шихъ мт҃и
хрⷭ҇та̀ бг҃а , ро́ждьшаѧ всѣ́хъ творца̀ , да всѝ вопїе́мъ ти , ра́дꙋисѧ
є҆ди́на спасе́нїе дꙋ́шъ на́шихъ .

=во вто́рникъ , на оу҆́трени , боⷢ҇ . Ѿ= всѣ́хъ бѣ́дъ рабы̀ своѧ̀ сохранѝ
бл҃гослове́наѧ бцⷣе , да тѧ̀ сла́вимъ наде́жꙋ дш҃а́мъ на́шимъ .

=в̾ сре́дꙋ , ве́черъ , боⷢ҇ . И҆=мꙋ́ще тѧ бцⷣе оу҆пова́нїе и҆ помо́щницꙋ ,
вра́жїихъ навѣ́тъ небои́мсѧ , ꙗ҆́кѡ спаса́еши дꙋ́ши на́ши .

=в̾ четверто́къ , на оу҆́трени , боⷢ҇ . Т=ѧ̀ стѣ́нꙋ стѧжа́хомъ бцⷣе
пречⷭ҇таѧ , и҆ бл҃гоꙋти́шное приста́нище и҆ оу҆тверже́нїе . тѣ́мже молю́сѧ ,
и҆́же в̾ житїѝ ѡ҆бꙋрева́емь ѡ҆кормѝ и҆ спаси́ мѧ .

=в̾ пѧто́къ , ве́черъ , боⷢ҇ . С=вѣщѐ неꙋгаси́маѧ , прⷭ҇то́ле пра́ведныи
пречⷭ҇таѧ влⷣчце , молѝ спасти́сѧ дш҃а́мъ на́шимъ .

=в̾ сꙋбо́тꙋ , на оу҆́трени , боⷢ҇ . Є҆=ди́на чи́стаѧ и҆ пречⷭ҇таѧ дв҃о , ꙗ҆́же
бг҃а без̾сѣ́меннѡ ро́ждьшаѧ , молѝ спасти́сѧ дш҃а́мъ на́шимъ .

=въ нлⷣю , ве́черъ , боⷢ҇ . гла́съ , є҃ . С=тра́шно и҆ пресла́вно , и҆ ве́лїе
та́инство . невмѣсти́мыи во́ чрево в̾мѣсти́сѧ , и҆ мт҃и по ржⷭ҇твѣ̀ па́ки
пребы́сть дв҃а , бг҃а бо родѝ и҆з̾ неѧ̀ воплоще́нна . томꙋ̀ возопїе́мъ , томꙋ̀
пѣ́снь рце́мъ , со а҆́нг҃лы воспѣва́юще , ст҃ъ є҆сѝ без̾нача́льныи бж҃е , и҆́же
на́съ ра́ди вочл҃чивыисѧ сла́ва тебѣ̀ .

=в̾ понлⷣникъ , на оу҆́трени , боⷢ҇ . Ѡ҆=бра́дованнаѧ хода́тайствꙋй твои́ми
мл҃твами , и҆ и҆спросѝ дш҃а́мъ на́шимъ мно́жествѡ щедро́тъ , и҆ ѡ҆чище́нїе
мно́гимъ прегрѣше́нїемъ мо́лимсѧ .

=в̾ понедѣ́льникъ , ве́черъ , боⷢ҇ . О=у҆толѝ болѣ́зни мно́го воздыха́ющїѧ
дш҃и моеѧ̀ , оу҆ста́вившаѧ всѧ́кꙋ сле́зꙋ ѿ лица̀ землѝ . ты́ бо чл҃кѡмъ
болѣ́зни ѿгонѧ́еши , и҆ грѣ́шныхъ ско́рби разрꙋша́еши . тебе́ бо всѝ стѧжа́хомъ
наде́ждꙋ и҆ оу҆тверже́нїе , прест҃а́ѧ мт҃и дв҃о .

=во вто́рникъ , на оу҆́трени , боⷢ҇ . Ѡ҆=бра́дованнаѧ хода́тайствꙋй твои́ми
мл҃твами , и҆ и҆спросѝ дш҃а́мъ на́шимъ мно́жествѡ щедро́тъ , и҆ ѡ҆чище́нїе
мно́гимъ прегрѣше́нїемъ мо́лимсѧ .

=в̾ сре́дꙋ , ве́черъ , боⷢ҇ . Б=л҃жи́мъ тѧ̀ бцⷣе дв҃о , и҆ сла́вимъ тѧ̀
вѣ́рнїи по́ долгꙋ , гра́дъ непоколеби́мыи , стѣ́нꙋ не ѡ҆бори́мꙋю , тве́рдꙋю
пред̾ста́тельницꙋ , и҆ прибѣ́жище дш҃а́мъ на́шимъ .

=в̾ четверто́къ , на оу҆́трени , боⷢ҇ . Б=л҃жи́мъ тѧ̀ бцⷣе дв҃о , ꙗ҆́кѡ
и҆з̾ тебѐ восїѧ̀ сл҃нце пра́ведное хрⷭ҇то́съ , и҆мѣ́ѧи ве́лїю млⷭ҇ть .

=в̾ пѧто́къ , ве́черъ , боⷢ҇ . Ѡ҆=бра́дованнаѧ хода́тайствꙋй твои́ми
мл҃твами , и҆ и҆спросѝ дш҃а́мъ на́шимъ мно́жествѡ щедро́тъ , и҆ ѡ҆чище́нїе
мно́гимъ прегрѣше́нїемъ мо́лимсѧ .

=в̾ сꙋбо́тꙋ , на оу҆́трени , боⷢ҇ . Ѽ=ле ѻ҆каѧ́ннаѧ дш҃е , кі́и ѿвѣ́тъ и҆́маши
рещѝ сꙋдїѝ во ѻ҆́нъ ча́съ , є҆гда̀ престо́ли поста́вѧтсѧ на сꙋдѣ̀ , и҆
сꙋдїѧ̀ прїи́детъ ѿ нб҃съ , соше́дъ со тма́ми а҆́нг҃льскими ; є҆гда̀ сѧ́детъ
на сꙋди́щи , прю̀ сотвори́ти с̾ рабы̀ непотре́бными , подо́бными мнѣ̀ , что̀
ѿвѣща́ти и҆́маши ; что́же принестѝ тогда̀ ; пои́стинѣ ни что́же , оу҆́мъ и҆
тѣ́ло ѡ҆скверни́въ сѝ . тѣ́мже припадѝ къ дв҃ѣй , и҆ зовѝ непреста́ннѡ ,
пода́ти тебѣ̀ бога́тнѡ грѣхо́въ проще́нїе .

=въ нлⷣю , ве́черъ , боⷢ҇ . гла́съ , ѕ҃ . А҆=рха́нг҃льски воспое́мъ вѣ́рнїи ,
нбⷭ҇ныи черто́гъ , и҆ две́рь запечатлѣ́ннꙋ вои́стинꙋ , ра́дꙋисѧ , є҆ѧ́же ра́ди
ѿрастѐ на́мъ сп҃съ всѧ́ческихъ хрⷭ҇то́съ жизнода́вецъ и҆ бг҃ъ . низ̾ложѝ
влⷣчце мꙋчи́тели , безбо́жныѧ врагѝ на́ша . рꙋко́ю сѝ пречⷭ҇таѧ , оу҆пова́нїе
хрⷭ҇тїа́нѡмъ .

=в̾ понедѣ́льникъ , на оу҆́трени , боⷢ҇ . А҆=рха́нг҃льское сло́во прїе́мши ,
и҆ херꙋви́мскїи прⷭ҇то́лъ показа́сѧ , и҆ на рꙋкꙋ̀ носи́ла є҆сѝ бцⷣе наде́жꙋ
дш҃а́мъ на́шимъ .

=в̾ понлⷣникъ , ве́черъ , боⷢ҇ . Н=икто́же притека́ѧ к̾ тебѣ̀ , посра́мленъ
ѿ тебѐ и҆схо́дитъ чⷭ҇таѧ дв҃о бцⷣе , но про́ситъ бл҃года́ти , и҆ прїе́млетъ
дарова́нїе к̾ поле́зномꙋ проше́нїю .

=во вто́рникъ , на оу҆́трени , боⷢ҇ . В=ели́кимъ дарѡ́мъ сподо́биласѧ є҆сѝ ,
є҆ди́на пречⷭ҇таѧ дв҃о мт҃и бж҃їѧ , ꙗ҆́кѡ родила̀ є҆сѝ на́мъ є҆ди́ного
ѿ трⷪ҇цы , хрⷭ҇та̀ жизнода́вца , во спасе́нїе дш҃а́мъ на́шимъ .

=в̾ сре́дꙋ , ве́черъ , боⷢ҇ . Ѻ҆́=ко срⷣца моегѡ̀ воспꙋща́ю к̾ тебѣ̀ влⷣчце ,
непре́зри ма́лое ми воз̾дыха́нїѧ в̾ ча́съ , є҆гда̀ сꙋ́дитъ сн҃ъ тво́й ми́рꙋ ,
бꙋ́ди ми покро́въ и҆ помо́щница .

=в̾ четверто́къ , на оу҆́трени , боⷢ҇ . П=реложе́нїе скорбѧ́щимъ ,
премѣне́нїе болѧ́щимъ є҆сѝ бцⷣе всепѣ́таѧ , спасѝ гра́дъ и҆ лю́ди . бори́мымъ
смире́нїе , ѡ҆бꙋрева́емымъ тишина̀ , є҆ди́на пред̾ста́тельница вѣ́рнымъ .

=в̾ пѧто́къ , ве́черъ , боⷢ҇ . М=оли́твами ро́ждьшїѧ тѧ хрⷭ҇тѐ , мч҃нкъ
твои́хъ , и҆ а҆пⷭ҇лъ и҆ пррⷪ҇къ , и҆ ст҃лей , прпⷣбныхъ , и҆ пра́ведныхъ , и҆
всѣ́хъ ст҃ы́хъ , оу҆со́пшїѧ рабы̀ своѧ̀ поко́й .

=в̾ сꙋбо́тꙋ , на оу҆́трени , боⷢ҇ . Б=г҃а и҆з̾ тебѐ воплоти́вшасѧ разꙋмѣ́хомъ
бцⷣе дв҃о . тогѡ̀ молѝ ѡ҆ спасе́нїи дш҃ъ на́шихъ .

=въ нлⷣю , ве́черъ , боⷢ҇ . гла́съ , з҃ . Є҆́=же ра́дꙋисѧ тебѣ̀ зове́мъ
со а҆́нг҃лѡмъ бг҃оневѣ́сто , черто́гъ и҆ две́рь , и҆ прⷭ҇то́лъ ѻ҆́гненъ ,
нарица́юще тебѐ , и҆ несѣко́мꙋю го́рꙋ , и҆ кꙋпинꙋ̀ неѡ҆пали́мꙋю .

=в̾ понедѣ́льникъ , на оу҆́трени , боⷢ҇ . О=у҆мирѝ мл҃твами бцⷣы жи́знь на́шꙋ
вопїю́щихъ тѝ , ми́лостивыи , гдⷭ҇и сла́ва тебѣ̀ .

=в̾ понедѣ́льникъ , ве́черъ , боⷢ҇ . Р=а́дꙋисѧ сл҃нца ѻ҆́блаче мы́сленагѡ и҆
не и҆зрече́ннагѡ влⷣчце . ра́дꙋисѧ всесвѣ́тлаѧ свѣщѐ . ра́дꙋисѧ свѣ́щниче
всезлаты́и . тобо́ю прест҃а́ѧ , є҆́вва и҆зба́висѧ ѿ клѧ́твы . но ꙗ҆́кѡ и҆мꙋ́щи
дерзнове́нїе , к̾ бл҃гопремѣ́нномꙋ сн҃ꙋ своемꙋ̀ и҆ бг҃ꙋ , мт҃рьнею сѝ мл҃твою
не ѡ҆скꙋдѣ́й , моли́тисѧ пречⷭ҇таѧ .

=во вто́рникъ , на оу҆́трени , боⷢ҇ . С=вѣ́тъ хрⷭ҇тѐ восїѧ́лъ є҆сѝ ѿ дв҃ы ,
и҆ просвѣти́лъ є҆сѝ ро́дъ чл҃ческїи , гдⷭ҇и сла́ва тебѣ̀ .

=в̾ сре́дꙋ , ве́черъ , боⷢ҇ . Є҆=ди́нꙋ по ржⷭ҇твѣ̀ пречⷭ҇тꙋю дв҃ꙋ воспое́мъ ,
ꙗ҆́кѡ мт҃рь бг҃а сло́ва , гл҃юще , сла́ва тебѣ̀ .

=в̾ четверто́къ , на оу҆́трени , боⷢ҇ . Р=оди́всѧ ѿ дв҃ы несказа́нно хрⷭ҇тѐ ,
и҆ просвѣти́лъ є҆сѝ сꙋ́щїѧ во тмѣ̀ , вопїю́щїѧ гдⷭ҇и сла́ва тебѣ̀ .

=в̾ пѧто́къ , ве́черъ , боⷢ҇ . Ꙗ҆́=же є҆ди́на невмѣсти́маго прїе́мши , и҆
ро́ждьши бг҃а сло́ва воплоще́нна , молѝ спасти́сѧ дш҃а́мъ на́шимъ .

=в̾ сꙋбо́тꙋ , на оу҆́трени , боⷢ҇ . П=ое́мъ тѧ пречⷭ҇таѧ бцⷣе и҆ сла́вимъ ,
є҆го́же родила̀ є҆сѝ бг҃а сло́ва , зовꙋ́ще сла́ва тебѣ̀ .

=въ нлⷣю , ве́черъ , боⷢ҇ . гла́съ , и҃ . А҆=рха́нг҃ла гаврїи́ла гла́съ
воспрїи́мше рце́мъ , ра́дꙋисѧ мт҃и бж҃їѧ , ꙗ҆́же жизнода́вца хрⷭ҇та̀ ми́рꙋ
ро́ждьшаѧ .

=в̾ понедѣ́льникъ , на оу҆́трени , боⷢ҇ . Н=бⷭ҇наѧ пою́тъ тѧ ѡ҆бра́дованнаѧ
мт҃и без̾невѣ́стнаѧ , и҆ мы̀ славосло́вимъ , не и҆з̾слѣ́дованное твоѐ ржⷭ҇тво̀
бцⷣе . молѝ спасти́сѧ дш҃а́мъ на́шимъ .

=в̾ понедѣ́льникъ , ве́черъ , боⷢ҇ . Р=а́дꙋисѧ вселе́ннѣй похвало̀ . ра́дꙋисѧ
цр҃кви гдⷭ҇нѧ . ра́дꙋисѧ горо̀ присѣ́ннаѧ . ра́дꙋисѧ всѣ́мъ прибѣ́жище .
ра́дꙋисѧ свѣ́щниче златы́и , ра́дꙋисѧ сла́во правосла́вныхъ честна́ѧ . ра́дꙋисѧ
мр҃і́е мт҃и хрⷭ҇та̀ бг҃а , ра́дꙋисѧ раю̀ . ра́дꙋисѧ бжⷭ҇твенаѧ трапе́зо .
ра́дꙋисѧ хра́ме . ра́дꙋисѧ ста́мно всезлата́ѧ . ра́дꙋисѧ всѣ́хъ оу҆пова́нїе .

=во вто́рникъ , на оу҆́трени , боⷢ҇ . К=ро́въ тво́й бцⷣе дв҃о врачевство̀
є҆́сть дх҃о́вное , во́нь бо прибѣга́юще ѿ дш҃е́вныхъ недꙋ́гъ и҆збавлѧ́емсѧ .

=в̾ сре́дꙋ , ве́черъ , боⷢ҇ . А҆́=зъ под̾ кро́въ тво́й прибѣга́ю ,
дв҃о ст҃а́ѧ бцⷣе , вѣ́мъ бо ꙗ҆́кѡ ѡ҆брѧ́щꙋ тобо́ю спасе́нїе , мо́жеши оу҆́бѡ
чⷭ҇таѧ помощѝ мнѣ̀ .

=в̾ четверто́къ , на оу҆́трени , боⷢ҇ . И҆=схи́ти мѧ влⷣчце рꙋкѝ ѕмі́евы
чл҃коꙋбі́йца , хотѧ́ща мѧ лꙋка́вствомъ поглоти́ти до конца̀ , сокрꙋшѝ че́люсти
є҆гѡ̀ молю́ тѧ , и҆ ко́зни разорѝ . ꙗ҆́кѡ да и҆збы́въ ѿ ногте́й є҆гѡ̀ ,
велича́ю застꙋпле́нїе твоѐ .

=в̾ пѧто́къ , ве́черъ , боⷢ҇ . В=лⷣчце прїимѝ мл҃твы ра́бъ свои́хъ , и҆
и҆зба́ви на́съ ѿ всѧ́кїѧ нꙋ́жды и҆ печа́ли .

=в̾ сꙋбо́тꙋ , на оу҆́трени , и҆ ны́нѣ , боⷢ҇ . Ч=и́стаѧ дв҃о , сло́вꙋ две́ри ,
бг҃а на́шегѡ мт҃и , молѝ спасти́сѧ на́мъ .

