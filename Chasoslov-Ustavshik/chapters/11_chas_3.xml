<document xmlns="http://www.ponomar.net/culiturgical">
<p>Н<red>ача́ло тре́тїѧгѡ часа̀. бл҃гослови́вшꙋ і҆єре́ю. начина́емъ, а҆ми́нь. Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. <red>сла́ва, и҆ ны́нѣ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, ѕ҃і. О</red>у҆слы́ши гдⷭ҇и пра́вдꙋ мою̀, воньмѝ моле́нїе моѐ. Внꙋшѝ мл҃твꙋ мою̀, не во ᲂу҆стна́хъ льсти́выхъ. Ѿ лица̀ твоегѡ̀ сꙋдьба̀ моѧ̀ и҆зы́детъ, ѻ҆́чи моѝ да ви́дитѣ пра́воты. И҆скꙋси́лъ є҆сѝ срⷣце моѐ, посѣти́лъ є҆сѝ но́щїю. и҆скꙋси́лъ мѧ є҆сѝ, и҆ не ѡ҆брѣ́тесѧ во мнѣ̀ не пра́вда. Ꙗ҆́кѡ да не воз̾гл҃ютъ ᲂу҆ста̀ моѧ̀ дѣ́лъ чл҃ческихъ. за словеса̀ ᲂу҆сте́нъ твои́хъ, а҆́зъ сохрани́хъ пꙋтѝ же́стоки. Совершѝ стопы̀ моѧ̀ в̾ стезѧ́хъ твои́хъ, да не подви́жꙋтсѧ стопы̀ моѧ̀. А҆́зъ воз̾ва́хъ ꙗ҆́кѡ ᲂу҆слы́ша мѧ̀ бж҃е. приклонѝ ᲂу҆́хо твоѐ мнѣ̀, и҆ ᲂу҆слы́ши гл҃ы моѧ̀. Оу҆дивѝ млⷭ҇ти твоѧ̀, спаса́ѧи ᲂу҆пова́ющихъ на тѧ̀. Ѿ проти́вѧщихсѧ десни́цѣ твое́й, сохрани́ мѧ гдⷭ҇и ꙗ҆́кѡ зѣ́ницꙋ ѻ҆́ка. Въ кро́вѣ крилꙋ̀ твое́ю покры́еши мѧ̀, ѿ лица̀ нечести́выхъ ѡ҆стра́стьшихъ мѧ̀. Вразѝ моѝ дш҃ꙋ мою̀ ᲂу҆держа́ша, тꙋ́къ сво́й затвори́ша, ᲂу҆ста̀ и҆́хъ глаго́лаша горды́ню. И҆згонѧ́щїи мѧ̀ ны́нѣ ѡ҆быдо́ша мѧ̀, ѻ҆́чи своѝ воз̾ложи́ша ᲂу҆клони́ти на́ землю. Ѡ҆бьѧ́ша мѧ ꙗ҆́кѡ ле́въ гото́въ на́ ловъ, и҆ ꙗ҆́кѡ ски́менъ ѡ҆бита́ѧ въ сокро́вищихъ. Воскрⷭ҇нѝ гдⷭ҇и пред̾варѝ ѧ҆̀, и҆ запнѝ и҆́мъ. и҆змѝ дш҃ꙋ мою̀ ѿ нечести́выхъ, ѻ҆рꙋ́жїѧ твоѧ̀, ѿ вра́гъ рꙋ́къ твои́хъ. Гдⷭ҇и ѿма́ль ѿ землѝ, раздѣлѝ ѧ҆̀ в̾ животѣ̀ и҆́хъ. и҆ сокрове́нныхъ твои́хъ и҆спо́лнисѧ ᲂу҆тро́ба и҆́хъ. Насы́тишасѧ сн҃о́въ, и҆ ѡ҆ста́виша ѡ҆ста́нки млⷣнцемъ свои́мъ. А҆́зъ же пра́вдою ꙗ҆влю́сѧ лицꙋ̀ твоемꙋ̀, насы́щꙋсѧ внегда̀ ꙗ҆ви́т̾мисѧ сла́ва твоѧ̀.</p>

<p><red>ѱало́мъ, к҃д. К</red>ъ тебѣ̀ гдⷭ҇и воз̾двиго́хъ дш҃ꙋ мою̀, бж҃е мо́й на тѧ̀ ᲂу҆пова́хъ, да не постыжꙋ́сѧ во́ вѣки. Ни посмѣю́т̾мисѧ вразѝ моѝ. и҆́бо всѝ терпѧ́щїи тѧ̀ не постыдѧ́тсѧ. Да постыдѧ́тсѧ без̾зако́ннꙋющїи в̾сꙋ́е. Пꙋтѝ твоѧ̀ гдⷭ҇и скажи́ ми, и҆ стезѧ́мъ твои́мъ наꙋчи́ мѧ. Наста́ви мѧ на и҆́стинꙋ твою̀, и҆ наꙋчи́ мѧ. ꙗ҆́кѡ ты̀ є҆сѝ бг҃ъ сп҃съ мо́й, и҆ тебѐ терпѣ́хъ ве́сь де́нь. Помѧнѝ щедро́тъ твои́хъ гдⷭ҇и, и҆ млⷭ҇ти твоѧ̀ ꙗ҆́кѡ ѿ́ вѣка сꙋ́ть. Грѣ́хъ ю҆́ности моеѧ̀, и҆ невѣ́жествїѧ моегѡ̀ не помѧнѝ. по млⷭ҇ти твое́й помѧни́ мѧ ты̀, ра́ди бл҃гости твоеѧ̀ гдⷭ҇и. Бл҃гъ и҆ пра́въ гдⷭ҇ь, сегѡ̀ ра́ди зако́нъ положи́тъ согрѣша́ющимъ на пꙋтѝ. Наста́витъ кро́ткїѧ на сꙋ́дъ, и҆ наꙋчи́тъ кро́ткїѧ пꙋте́мъ свои́мъ. Всѝ пꙋтїѐ гдⷭ҇ни млⷭ҇ть и҆ и҆́стина, взыска́ющимъ завѣ́та є҆гѡ̀ и҆ свидѣ́нїѧ є҆гѡ̀. Ра́ди и҆́мене твоегѡ̀ гдⷭ҇и, и҆ ѡ҆чи́сти грѣ́хъ мо́й, мно́гъ бо є҆́сть. Кто̀ є҆́сть чл҃къ боѧ́исѧ гдⷭ҇а; зако́нъ положи́тъ є҆мꙋ̀ на пꙋтѝ, и҆́же и҆зво́ли. Дш҃а є҆гѡ̀ во бл҃ги́хъ водвори́тсѧ, и҆ сѣ́мѧ є҆гѡ̀ наслѣ́дитъ зе́млю. Держа́ва гдⷭ҇ь боѧ́щимсѧ є҆гѡ̀, и҆ завѣ́тъ є҆гѡ̀ ꙗ҆ви́тъ и҆́мъ. Ѻ҆́чи моѝ вы́нꙋ ко́ гдⷭ҇ꙋ, ꙗ҆́кѡ то́й и҆сто́ргнетъ ѿ сѣ́ти но́зѣ моѝ. При́зри на мѧ̀ и҆ поми́лꙋй мѧ, ꙗ҆́кѡ є҆диноро́дъ и҆ ни́щь є҆́смь а҆́зъ. Ско́рби срⷣца моегѡ̀ ᲂу҆мно́жишасѧ, и҆ ѿ бѣ́дъ мои́хъ и҆зведи́ мѧ. Ви́ждь смире́нїе моѐ и҆ трꙋ́дъ мо́й, и҆ ѿпꙋстѝ всѧ̀ грѣхѝ моѧ̀. Ви́ждь врагѝ моѧ̀ ꙗ҆́кѡ ᲂу҆мно́жишасѧ, и҆ ненавидѣ́нїемъ не пра́веднымъ воз̾ненави́дѣша мѧ̀. Сохранѝ дш҃ꙋ мою̀ и҆ и҆зба́ви мѧ. да не постыжꙋ́сѧ, ꙗ҆́кѡ ᲂу҆пова́хъ на тѧ̀. Неѕло́бивїи и҆ пра́вїи прилѣплѧ́хꙋсѧ мнѣ̀, ꙗ҆́кѡ потерпѣ́хъ тѧ гдⷭ҇и. И҆зба́ви бж҃е і҆и҃лѧ ѿ всѣ́хъ ско́рбїи є҆гѡ̀.</p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, <red>гⷤ. г</red>дⷭ҇и поми́лꙋй, <red>три́жды. с</red>ла́ва, <red>т</red>ропа́рь, дню̀, и҆лѝ ст҃о́мꙋ. <red>и҆ нн҃ѣ, боⷢ҇. б</red>цⷣе ты̀ є҆сѝ лоза̀ и҆́стиннаѧ. <red>а҆́ще ли же по́стъ, пое́мъ на́ гласъ, ѕ҃. Г</red>дⷭ҇и и҆́же прⷭ҇ты́и сво́й дх҃ъ, въ тре́тїи ча́съ а҆пⷭ҇лѡмъ свои́мъ посла́выи, тогѡ̀ бл҃гі́и не ѿ и҆мѝ ѿ на́съ. но ѡ҆бновѝ на́съ молѧ́щихтисѧ.<red> сти́хъ: с</red>рⷣце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. <red>сти́хъ: н</red>е ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿ и҆мѝ ѿ менѐ. <red>и҆</red> поко́емждо стисѣ̀, <red>г</red>дⷭ҇и и҆́же прⷭ҇ты́и сво́й дх҃ъ, ве́сь до конца̀. <red>и҆ покло́ны, г҃. посе́мъ, сла́ва, и҆ ны́нѣ, боⷢ҇. Б</red>цⷣе ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живо́тныи, тебѣ̀ мо́лимсѧ, моли́сѧ влⷣчце со ст҃ы́ми а҆пⷭ҇лы, поми́ловатисѧ дш҃а́мъ на́шимъ. А҆́<red>ще ли вели́кїи по́стъ, быва́етъ чте́нїе в̾ лѣ́ствицѣ.</red> П<red>о сконча́нїи же чте́нїѧ, ѱало́мщикъ гл҃етъ, а҆ми́нь. Г</red>дⷭ҇ь бг҃ъ блгⷭ҇ве́нъ, блгⷭ҇ве́нъ гдⷭ҇ь де́нь днѐ. поспѣши́тъ на́мъ бг҃ъ спасе́нїи на́шихъ, бг҃ъ на́шъ, бг҃ъ спаса́ти. <red>т</red>рⷭ҇то́е, и҆ по ѻ҆́ч҃е на́шъ. <red>к</red>онда́къ дню̀, и҆лѝ ст҃о́мꙋ, и҆лѝ пра́здникꙋ. <red>а҆́ще ли же по́стъ. гл҃емъ, тропарѝ сїѧ̀, гла́съ, и҃. Б</red>л҃гослове́нъ є҆сѝ хрⷭ҇тѐ бж҃е на́шъ, и҆́же премꙋ́дры ловцы̀ ꙗ҆вле́и, низ̾посла́въ и҆́мъ дх҃ъ ст҃ы́и, и҆ тѣ́ми ᲂу҆ловле́и вселе́ннꙋю. чл҃колю́бче сла́ва тебѣ̀. <red>сла́ва. Е҆</red>гда̀ с̾ше́дъ ꙗ҆зы́ки размѣсѝ, раздѣлѧ́ше племена̀ вы́шнїи. є҆гда́ же ѻ҆́гненыѧ ꙗ҆зы́ки раздаѧ̀, в̾ совокꙋпле́нїе всѧ̀ призва̀, є҆диногла́снѡ сла́вити всест҃ы́и дх҃ъ. <red>и҆ ны́нѣ. Н</red>аде́же и҆ застꙋ́пнице, и҆ прибѣ́жище христїѧ́нѡмъ, и҆ неѡ҆бори́маѧ стѣно̀, и҆знемога́ющимъ, и҆ трꙋжда́ющимсѧ в̾ пꙋчи́нѣ приста́нище ти́хое ты̀ є҆сѝ пречⷭ҇таѧ бцⷣе. но ꙗ҆́кѡ ми́ръ и҆збавлѧ́еши, непреста́нною сѝ моли́твою, помѧнѝ на́съ дв҃о всепѣ́таѧ.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>а҆́щели по́стъ, глаго́летъ, б</red>ж҃е ᲂу҆ще́дри ны. <red>и҆</red>твори́мъ, трѝ вели́кїѧ покло́ны. <red>г</red>лаго́люше мл҃твꙋ в̾та́й. <red>г</red>дⷭ҇и и҆ влⷣко животꙋ̀ моемꙋ̀. <red>и҆</red> про́чихъ покло́нѡвъ, в҃і. <red>и҆ па́ки, г</red>дⷭ҇и и҆ влⷣко животꙋ̀ моемꙋ̀, с̾ покло́номъ. <red>и҆ посе́мъ мл҃тва ст҃а́гѡ вели́кагѡ васи́лїѧ. В</red>лⷣко бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е, є҆ди́но бжⷭ҇тво̀, и҆ є҆ди́на си́ла, поми́лꙋй мѧ грѣ́шнаго. и҆ и҆́ми же вѣ́си сꙋдьба́ми, спаси́ мѧ недосто́йнаго раба̀ твоегѡ̀. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

</document>