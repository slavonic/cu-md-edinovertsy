<document xmlns="http://www.ponomar.net/culiturgical">
<p>Т<red>ропарѝ воскрⷭ҇ны и҆ бг҃оро́дичны, и҆ и҆пако́и, и҆ кондакѝ и҆ и҆́косы, на ѻ҆́смь гласо́въ. тропа́рь. гла́съ, а҃. К</red>а́мени зна́менанꙋ ѿ і҆ꙋде́й, и҆ во́инѡмъ стрегꙋ́щимъ пречⷭ҇тое тѣ́ло твоѐ, воскр҃се в̾ тре́тїй дн҃ь сп҃се, да́рꙋѧ ми́рови жи́знь. сегѡ̀ ра́ди си́лы нбⷭ҇ныѧ вопїѧ́хꙋ тѝ жизнода́вче, сла́ва воскрⷭ҇нїю тѝ хрⷭ҇тѐ, сла́ва црⷭ҇твїю тѝ, сла́ва смотре́нїю твоемꙋ̀, є҆ди́не чл҃колю́бче. <red>боⷢ҇. Г</red>аврїи́лꙋ провѣща́вшꙋ тѝ дв҃о, є҆́же ра́дꙋисѧ. и҆ со́ гласомъ воплоща́шесѧ всѣ́хъ влⷣка, в̾ тебѣ̀ ст҃ѣ́мъ киво́тѣ, ꙗ҆́коже речѐ пра́ведныи дв҃дъ. ꙗ҆ви́сѧ простра́ннѣйши нб҃съ, поноси́вши зижди́телѧ своегѡ̀. сла́ва все́льшемꙋсѧ в̾ тѧ̀, сла́ва проше́дшемꙋ и҆з̾ тебѐ, сла́ва свободи́вшемꙋ на́съ ржⷭ҇тво́мъ твои́мъ. <red>и҆пако́й. Р</red>азбо́йничо покаѧ́нїе ра́й ѿве́рзе, пла́чь же мѷрѡно́сицъ ра́дость возвѣстѝ, ꙗ҆́кѡ воскр҃се гдⷭ҇ь, подаѧ̀ ми́рови ве́лїю млⷭ҇ть.</p>

<p><red>конда́къ. гла́съ, а҃. В</red>оскрⷭ҇лъ є҆сѝ ꙗ҆́кѡ бг҃ъ и҆́з̾гроба в̾ сла́вѣ, и҆ ми́ра совоскреси́лъ є҆сѝ. и҆ є҆стество̀ чл҃ческое, ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ, а҆да́мъ же ликꙋ́етъ влⷣко. є҆́вва ны́нѣ ѿ ᲂу҆́зъ свобожда́ема, ра́дꙋетсѧ зовꙋ́щи, ты̀ є҆сѝ и҆́же всѣ́мъ подаѧ̀ хрⷭ҇тѐ воскрⷭ҇нїе.<red> и҆́кос̾. В</red>оскрⷭ҇шагѡ тридне́внѡ воспое́мъ ꙗ҆́кѡ бг҃а все си́льна, и҆ врата̀ а҆́дова сокрꙋши́вшаго, и҆ и҆́же ѿ́ вѣка и҆́з̾гроба воз̾дви́гшаго, мѷрѡно́сицамъ ꙗ҆́вльшагосѧ, ꙗ҆́коже бл҃гои҆зво́лилъ є҆́сть, пре́жде си́мъ, є҆́же ра́дꙋйтесѧ рекі́и. и҆ а҆пⷭ҇лѡмъ ра́дость возвѣща́етъ, ꙗ҆́кѡ є҆ди́нъ то́кмѡ жизнода́вецъ сы́и. тѣ́мже вѣ́рою жены̀ ᲂу҆ченико́мъ зна́менїѧ побѣ́ды бл҃говѣствꙋ́ютъ. и҆ а҆́дъ сто́нетъ, и҆ сме́рть рыда́етъ. ми́ръ же весели́тсѧ, и҆ всѝ с̾ни́мъ ра́дꙋютсѧ ѡ҆ хрⷭ҇то́вѣ воскрⷭ҇нїи. ты́ бо подае́ши хрⷭ҇тѐ всѣ́мъ воскрⷭ҇нїе.</p>

<p><red>тропа́рь. гла́съ, в҃. Е҆</red>гда̀ сни́де к̾ сме́рти животѐ без̾сме́ртныи, тогда̀ а҆́да ᲂу҆мертви́лъ є҆сѝ блиста́нїемъ бжⷭ҇тва̀. є҆гда́же ᲂу҆ме́ршїѧ ѿ преиспо́днихъ воскр҃сѝ, всѧ̀ си́лы нбⷭ҇ныѧ взыва́хꙋ тѝ, жизнода́вче хрⷭ҇тѐ бж҃е сла́ва тебѣ̀.<red> боⷢ҇. В</red>сѧ̀ па́че смы́сла, всѧ̀ пресла́внаѧ твоѧ̀ бцⷣе та́инства, чистото́ю запечатлѣ́нна, и҆ дв҃ьствомъ храни́ма, мт҃и разꙋмѣ́сѧ нело́жна, бг҃а ро́ждьши и҆́стиннагѡ, тогѡ̀ молѝ спасти́сѧ дш҃а́мъ на́шимъ. <red>и҆пако́й. П</red>о́ стрⷭ҇ти ше́дше на́ гробъ жены̀ пома́зати тѣ́ло твоѐ хрⷭ҇тѐ бж҃е, ви́дѣша а҆́гг҃лы во́ гробѣ и҆ ᲂу҆жасо́шасѧ. гла́съ бо слы́шахꙋ ѿ ни́хъ, ꙗ҆́кѡ воскр҃се гдⷭ҇ь, подаѧ̀ ми́рови ве́лїю млⷭ҇ть.</p>

<p><red>конда́къ. гла́съ, в҃. В</red>оскрⷭ҇лъ є҆сѝ ѿ́ гроба сп҃се всеси́льне, и҆ а҆́дъ ви́дѣ чꙋ̑до сїѐ ᲂу҆жасе́сѧ, и҆ ме́ртвїи воста́ша. тва́рь же ви́дѧщи, ра́дꙋетсѧ съ тобо́ю, и҆ а҆да́мъ в̾кꙋ́пѣ весели́тсѧ. и҆ ми́ръ сп҃се мо́й воспѣва́етъ тѧ̀ прⷭ҇нѡ. <red>и҆́косъ. Т</red>ы̀ є҆сѝ свѣ́тъ ѡ҆мраче́ннымъ, ты̀ є҆сѝ воскрⷭ҇нїе всѣ́хъ, и҆ живо́тъ чл҃кѡмъ. и҆ всѣ́хъ с̾собо́ю воскреси́лъ є҆сѝ, сме́ртнꙋю держа́вꙋ сп҃се разо́рь, и҆ а҆́дова врата̀ сокрꙋши́лъ є҆сѝ сло́ве. и҆ ме́ртвїи ᲂу҆зрѣ́вше чꙋ̑до сїѐ, ᲂу҆диви́шасѧ. и҆ всѧ̀ тва́рь кꙋ́пнѡ ра́дꙋетсѧ ѡ҆ воскрⷭ҇нїи твое́мъ чл҃колю́бче. тѣ́мже и҆ всѝ сла́вимъ и҆ воспѣва́емъ твоѐ с̾нисхожде́нїе, и҆ ми́ръ сп҃се мо́й воспѣва́етъ тѧ̀ при́снѡ.</p>

<p><red>тропа́рь. гла́съ, г҃. Д</red>а веселѧ́тсѧ нбⷭ҇наѧ, и҆ ра́дꙋютсѧ земна́ѧ, ꙗ҆́кѡ сотворѝ держа́вꙋ мы́шцею свое́ю гдⷭ҇ь. попра́въ смр҃тїю сме́рть, пе́рвенецъ и҆з̾ме́ртвыхъ бы́сть. и҆́з̾чрева а҆́дова и҆зба́вилъ є҆́сть на́съ, и҆ пода́стъ ми́рови ве́лїю ми́лость. <red>боⷢ҇. Т</red>ебѐ хода́таицꙋ спасе́нїѧ ро́да на́шегѡ, воспѣва́емъ бцⷣе дв҃о. пло́тїю бо є҆ю́же и҆з̾ тебѐ проше́дъ сн҃ъ тво́й и҆ бг҃ъ на́шъ, крⷭ҇тнꙋю прїе́мъ стра́сть, и҆зба́вилъ є҆́сть на́съ и҆з̾ и҆стлѣ́нїѧ, ꙗ҆́кѡ чл҃колю́бецъ. <red>и҆пако́й. О</red>у҆дивлѧ́ѧ видѣ́нїемъ, ѡ҆роша́ѧ гл҃анїемъ,блиста́ѧсѧ а҆́гг҃лъ мѷрѡно́сицамъ вѣща́ше, что̀ жива́го и҆́щете во́ гробѣ. воста̀ и҆спраздни́выи гро́бы. тлѝ премѣни́телѧ разꙋмѣ́йте непремѣ́ннагѡ. рцы́те бг҃ови, ко́ль стра́шна дѣ́ла твоѧ̀, ꙗ҆́кѡ ро́дъ спа́слъ є҆сѝ чл҃ческїи.</p>

<p><red>конда́къ. гла́съ, г҃. В</red>оскрⷭ҇лъ є҆сѝ дне́сь и҆́з̾гроба ще́дре, и҆ на́съ возведѐ ѿ вра́тъ сме́ртныхъ, дне́сь а҆да́мъ ликꙋ́етъ, и҆ ра́дꙋетсѧ є҆́вва. в̾кꙋ́пѣ же пррⷪ҇цы с̾ патрїа́рхи воспѣва́ютъ непреста́н нѡ, бжⷭ҇твенꙋю держа́вꙋ вла́сти твоеѧ̀. <red>и҆́косъ. Н</red>е́бо и҆ землѧ̀ дне́сь да ликовствꙋ́ютъ, и҆ хрⷭ҇та̀ бг҃а є҆диномꙋ́дренѡ да воспѣва́ютъ, ꙗ҆́кѡ ᲂу҆́зники ѿ гро́бъ воскреси́въ. в̾кꙋ́пѣ ра́дꙋетсѧ всѧ̀ тва́рь, приносѧ́щи досто́йныѧ пѣ́сни, созда́телю всѣ́хъ и҆ и҆зба́вителю на́шемꙋ, ꙗ҆́кѡ чл҃ки и҆з̾ а҆́да дне́сь ꙗ҆́кѡ жизнода́тель совоз ве́дъ, и҆ на нб҃са̀ с̾ собо́ю возне́съ, и҆ низло́жь вра́жїѧ возноше́нїѧ, и҆ врата̀ а҆́дова сокрꙋши́в̾, бжⷭ҇твеною держа́вою вла́сти своеѧ̀.</p>

<p><red>тропа́рь. гла́съ, д҃. С</red>вѣ́тлꙋю воскрⷭ҇нїѧ про́по вѣдь, ѿ а҆́гг҃ла ᲂу҆вѣ́дѣвше гдⷭ҇ни ᲂу҆чени́цы, и҆ пра́дѣднее ѡ҆сꙋжде́нїе ѿве́ргше, а҆пⷭ҇лѡмъ хва́лѧщесѧ гл҃ахꙋ, и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧ ми́рови ве́лїю ми́лость. <red>боⷢ҇. И҆́</red>же ѿ́ вѣка ᲂу҆тае́нное, и҆ а҆́гг҃лѡмъ несвѣ́домое та́инство, тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ. и҆ крⷭ҇тъ во́лею на́съ ра́ди воспрїе́мъ, и҆́мъ же воскр҃сѝ первозда́ннагѡ, и҆ спасѐ ѿ сме́рти дш҃а на́ша. <red>и҆пако́й. И҆́</red>же твоегѡ̀ пресла́внагѡ воста́нїѧ, пред̾те́кше мѷрѡно́сицы, а҆пⷭ҇лѡмъ бл҃говѣствова́хꙋ, ꙗ҆́кѡ воскр҃се хрⷭ҇то́съ ꙗ҆́кѡ бг҃ъ подаѧ̀ ми́рови ве́лїю млⷭ҇ть.</p>

<p><red>конда́къ. гла́съ, д҃. С</red>п҃съ и҆ и҆зба́витель мо́й, и҆́з̾гроба ꙗ҆́кѡ бг҃ъ воскреси́въ ѿ ᲂу҆́зъ земноро́ дныѧ. и҆ врата̀ а҆́дова сокрꙋши́въ, и҆ ꙗ҆́кѡ влⷣка воскр҃се тридне́венъ. <red>и҆́косъ. В</red>оскрⷭ҇шаго и҆з̾ ме́р твыхъ хрⷭ҇та̀ жизнода́вца тридне́внѡ и҆́з̾гроба, и҆ врата̀ сме́ртнаѧ дне́сь сокрꙋ́шьшаго си́лою свое́ю, и҆ а҆́да ᲂу҆мертви́вшаго, и҆ жа́ло сме́ртное сте́ршагѡ, и҆ а҆да́ма съ є҆́ввою свободи́вшаго, воспое́мъ всѝ земноро́днїи бл҃года́рственѡ, вопїю́ще хвалꙋ̀ прилѣ́жнѡ. то́й бо ꙗ҆́кѡ є҆ди́нъ крѣ́пкїи бг҃ъ и҆ влⷣка, воскр҃се тридне́венъ.</p>

<p><red>тропа́рь. гла́съ, є҃. С</red>обезнача́льное сло́во ѻ҆ц҃ꙋ и҆ дх҃ови, є҆́же ѿ дв҃ы ро́ждьшеесѧ на спасе́нїе на́ше, воспое́мъ вѣ́рнїи и҆ поклони́мсѧ, ꙗ҆́кѡ бл҃гои҆зво́ли пло́тїю взы́ти на́ крⷭ҇тъ, и҆ сме́рть претерпѣ́ти, и҆ воскр҃си́ти ᲂу҆ме́ршїѧ, в̾ сла́вное воскрⷭ҇нїе своѐ. <red>боⷢ҇. Р</red>а́дꙋисѧ две́ри гдⷭ҇нѧ непроходи́маѧ. ра́дꙋисѧ стѣно̀ и҆ покро́ве, прибѣга́ющимъ к̾ тебѣ̀. ра́дꙋисѧ завѣ́тренее приста́нище не и҆скꙋсобра́чнаѧ, ро́ждьшаѧ пло́тїю творца̀ своегѡ̀ и҆ бг҃а, молѧ́щи непре́зри ѡ҆ воспѣва́ющихъ, и҆ кла́нѧющихсѧ ржⷭ҇твꙋ̀ твоемꙋ̀. <red>и҆пако́й. А҆́</red>гг҃льскимъ зра́комъ ᲂу҆́мъ смꙋща́юще, и҆ бжⷭ҇твенымъ воста́нїемъ дш҃а просвѣща́юще, мѷрѡно́сицы а҆пⷭ҇лѡмъ бл҃говѣствова́хꙋ, возвѣсти́те во ꙗ҆зы́цѣхъ воскрⷭ҇нїе, гдⷭ҇ꙋ поспѣшествꙋ́ющꙋ чꙋдесы̀, подаю́щемꙋ на́мъ ве́лїю млⷭ҇ть.</p>

<p><red>конда́к̾. гла́съ, є҃. К</red>о а҆́дꙋ сп҃се мо́й соше́лъ є҆сѝ, и҆ врата̀ сокрꙋши́въ ꙗ҆́кѡ всеси́ленъ. ᲂу҆ме́ршихъ ꙗ҆́кѡ созда́тель совоскреси́лъ є҆сѝ, и҆ сме́рти жа́ло сокрꙋши́въ, и҆ а҆да́мъ ѿ клѧ́твы и҆зба́вленъ бы́сть чл҃колю́бче. тѣ́мже всѝ зове́мъ, спасѝ на́съ гдⷭ҇и. <red>и҆́косъ. О</red>у҆слы́шавше жены̀ а҆́гг҃ловы гл҃ы, ѿложи́ша рыда́нїе, ра́достни бы́ша и҆ тре́петни, ᲂу҆́жасъ бо ви́дѣша. и҆ сѐ хрⷭ҇то́съ прибли́жисѧ к̾ ни́мъ гл҃ѧ, є҆́же ра́дꙋйтесѧ, дерза́йте, а҆́зъ ми́ра побѣди́хъ, и҆ ᲂу҆́зники свободи́хъ. потщи́тесѧ ᲂу҆́бѡ ко ᲂу҆ченико́мъ возвѣща́юще и҆́мъ, ꙗ҆́кѡ варѧ́ю вы̀ во́градѣ галиле́йстѣмъ, є҆́же проповѣ́дати мѧ̀. тѣ́мже всѝ тебѣ̀ вопїе́мъ, спасѝ на́съ гдⷭ҇и.</p>

<p><red>тропа́рь. гла́съ, ѕ҃. А҆́</red>гг҃льскїѧ си́лы на́ гробѣ твое́мъ, стрегꙋ́щаѧ ѡ҆мертви́ша. и҆ стоѧ́ше мр҃і́ѧ при́ гробѣ, и҆́щꙋщи пречи́стагѡ тѣ́ла твоегѡ̀. и҆спрове́рже а҆́да не и҆скꙋ́шьсѧ ѿ негѡ̀. срѣ́те дв҃ꙋ да́рꙋѧи живо́тъ, воскр҃съ и҆з̾ ме́ртвыхъ, гдⷭ҇и сла́ва тебѣ̀. <red>боⷢ҇. И҆́</red>же блгⷭ҇ве́нꙋю нарекі́и мт҃рь себѣ̀, прїи́де на́ страсть во́лею свое́ю, восїѧ́въ на крⷭ҇тѣ̀, взыска́ти хотѧ̀ а҆да́ма. гл҃ѧ а҆́гг҃лѡмъ, сра́дꙋйтемисѧ, ꙗ҆́кѡ ѡ҆брѣ́тесѧ и҆зги́бшаѧ дра́хма. и҆́же всѧ̀ мꙋ́дрѣ ᲂу҆стро́ивыи, гдⷭ҇и сла́ва тебѣ̀. <red>и҆пако́й. В</red>о́льною и҆ животво́рною ти смр҃тїю хрⷭ҇тѐ бж҃е, врата̀ а҆́дова сокрꙋши́въ ꙗ҆́кѡ бг҃ъ. ѿве́рзлъ є҆сѝ на́мъ дре́внїи ра́й. воскр҃съ и҆з̾ ме́ртвыхъ, и҆зба́ви и҆з̾ и҆стлѣ́нїѧ живо́тъ на́шъ.</p>

<p><red>конда́къ. гла́съ, ѕ҃. Ж</red>ивонача́льною дла́нїю, ᲂу҆ме́ршихъ ѿ мра́чныхъ ᲂу҆до́лїй, жизнода́вецъ воскр҃си́въ всѣ́хъ хрⷭ҇то́съ бг҃ъ, воскрⷭ҇нїе дарова́въ чл҃ческомꙋ ро́дꙋ. є҆́сть бо всѣ́хъ спаси́тель и҆ воскрⷭ҇нїе и҆ живо́тъ, и҆ бг҃ъ всѧ́ческимъ. <red>и҆́косъ. К</red>рⷭ҇тъ и҆ погребе́нїе твоѐ жизнода́вче воспѣва́емъ вѣ́рнїи и҆ покланѧ́емсѧ, ꙗ҆́кѡ а҆́да свѧза́лъ є҆сѝ без̾сме́ртне ꙗ҆́кѡ бг҃ъ всеси́льныи, и҆ ме́ртвыхъ совоскреси́лъ є҆сѝ, и҆ врата̀ сме́ртныѧ сокрꙋши́лъ є҆сѝ, и҆ держа́вꙋ а҆́довꙋ низ̾ложи́въ ꙗ҆́кѡ бг҃ъ. тѣ́мже земноро́днїи славосло́вимъ тѧ любо́вїю, воскрⷭ҇шагѡ и҆ низ̾ ложи́вша вра́жїю держа́вꙋ всепа́гꙋбнꙋю, и҆ всѣ́хъ воскреси́вшагѡ, и҆́же в̾ тѧ̀ вѣ́ровавшихъ, и҆ ми́ръ и҆зба́вльшагѡ ѿ стрѣ́лъ ѕмі́евыхъ, и҆ ѿ пре́лести вра́жїѧ, ꙗ҆́кѡ бг҃ъ всѧ́ческихъ.</p>

<p><red>тропа́рь. гла́съ, з҃. Р</red>азрꙋшѝ крⷭ҇то́мъ свои́мъ сме́рть, и҆ ѿве́рзлъ є҆сѝ разбо́йникꙋ ра́й. мѷрѡно́сицамъ пла́чь преложѝ, и҆ а҆пⷭ҇лѡмъ проповѣ́дати повелѣ̀, ꙗ҆́кѡ воскр҃се хрⷭ҇то́съ ꙗ҆́кѡ бг҃ъ, подаѧ̀ ми́рови ве́лїю млⷭ҇ть. <red>боⷢ҇. Ꙗ҆́</red>кѡ на́шемꙋ воскрⷭ҇нїю сокро́вище, натѧ̀ надѣ́ющихсѧ препѣ́таѧ, ѿ́ рова и҆з̾ глꙋбины̀ прегрѣше́нїи возведѝ. ты́ бо пови́нныѧ грѣхꙋ̀ спасла̀ є҆сѝ, ро́ждьши спасе́нїе на́ше. ꙗ҆́же пре́жде ржⷭ҇тва̀ дв҃а, и҆ в̾ ржⷭ҇твѣ̀ дв҃а, и҆ по ржⷭ҇твѣ̀ па́ки дв҃аѧ. <red>и҆пако́й. И҆́</red>же на́шъ зра́къ воспрїе́мыи, и҆ претерпѣ́въ распѧ́тїе пло́тїю, спаси́ мѧ воскрⷭ҇нїемъ сѝ хрⷭ҇тѐ бж҃е, ꙗ҆́кѡ чл҃колю́бецъ.</p>

<p><red>конда́къ. гла́съ, з҃. Н</red>ектомꙋ̀ держа́ва сме́ртнаѧ воз̾мо́жетъ держа́ти чл҃ки, хрⷭ҇то́съ бо сни̑де сокрꙋша́ѧ и҆ разорѧ́ѧ си́лы є҆ѧ̀, свѧзꙋ́емь быва́етъ а҆́дъ. проро́цы согла́снѡ ра́дꙋютсѧ, пред̾ста̀ гл҃юще сп҃съ сꙋ́щимъ в̾ вѣ́рѣ, и҆зы́дите вѣ́рнїи в̾ воскрⷭ҇нїе. <red>и҆́косъ. В</red>острепета́ша до́лѣ преи҆спо́днѧѧ дне́сь, а҆́дъ и҆ сме́рть є҆ди́нагѡ ѿ трⷪ҇цы ᲂу҆боѧ́шасѧ. землѧ̀ поколеба́сѧ, вра́тницы же а҆́дови ви́дѣвше тѧ, ᲂу҆жасо́шасѧ, и҆ всѧ̀, тва́рь съ проро́ки ра́дꙋющисѧ пое́тъ ти побѣ́днꙋю пѣ́снь, и҆зба́вителеви бг҃ꙋ на́шемꙋ, раз̾рꙋши́вшемꙋ ны́нѣ сме́ртнꙋю си́лꙋ. да воскли́кнемъ и҆ возопїе́мъ ко а҆да́мꙋ и҆ къ сꙋ́щимъ и҆з̾ а҆да́ма, дре́вомъ сегѡ̀ па́ки в̾ведѐ, и҆зы́дите вѣ́рнїи въ воскрⷭ҇нїе.</p>

<p><red>тропа́рь. гла́съ, и҃. С</red>вы́шнихъ сни̑де млрⷭ҇де, и҆ погребе́нїе прїѧ́тъ тридне́вно, да на́съ свободи́ ши ѿ страсте́й. животѐ и҆ воскрⷭ҇нїе на́ше сла́ва тебѣ̀. <red>боⷢ҇. И҆́</red>же на́съ ра́ди рожде́исѧ ѿ дв҃ы, и҆ ра спѧ́тїе претерпѣ́въ бл҃гі́и, и҆спрове́ргїи сме́ртїю сме́рть, и҆ воскрⷭ҇нїе ꙗ҆́вль ꙗ҆́кѡ бг҃ъ, непре́зри и҆́хже созда̀ рꙋко́ю свое́ю, ꙗ҆вѝ чл҃колю́бїе своѐ ми́лостиве, прїимѝ ро́ждьшꙋю тѧ̀ бцⷣꙋ молѧ́ щꙋсѧ заны̀, и҆ спасѝ сп҃се на́шъ лю́ди согрѣ́ш шїѧ. <red>и҆пако́й. М</red>ѷрѡно́сицы живода́вномꙋ пред̾стоѧ́ще гро́бꙋ, влⷣкꙋ и҆ска́хꙋ в̾ ме́ртвыхъ без̾сме́ртнаго. и҆ ра́дость бл҃говѣ́щенїѧ ѿ а҆́гг҃ла прїе́мше, а҆пⷭ҇лѡмъ воз̾вѣща́хꙋ, воскр҃се хрⷭ҇то́съ бг҃ъ, подаѧ̀ ми́рови ве́лїю млⷭ҇ть.</p>

<p><red>конда́к̾. гла́съ, и҃. В</red>оскр҃съ и҆́з̾гроба, ᲂу҆ме́ршихъ воз̾дви́глъ є҆сѝ, и҆ а҆да́ма воскр҃си́лъ є҆сѝ. и҆ є҆́вва ликꙋ́етъ в̾ твое́мъ воскрⷭ҇нїи. мирсті́и концы̀ торжествꙋ́ютъ въ воста́нїи твое́мъ и҆з̾ ме́рт выхъ многомлⷭ҇тиве. <red>и҆́косъ. А҆́</red>дова ца́рьствїѧ плѣни́въ, и҆ ме́ртвыхъ воскр҃си́въ долготерпѣ ли́ве, жены̀ мѷрѡно́сицы ᲂу҆срѣ́тъ. в̾мѣ́стѡ печа́ли ра́дость прине́съ. и҆ а҆пⷭ҇лѡмъ твои́мъ возвѣсти́лъ є҆сѝ зна́менїѧ побѣ́ды, сп҃се мо́й живода́телю, и҆ тва́рь просвѣща́еши чл҃колю́бче. сегѡ̀ ра́ди и҆ ми́ръ кꙋ́пнѡ ра́дꙋетсѧ в̾ воста́нїи твое́мъ и҆з̾ ме́ртвыхъ многомлⷭ҇тиве.</p>

<p>С<red>їѧ̀ тропарѝ воскрⷭ҇ны, глаго́лемъ по вели́комъ славосло́вїи, и҆ по трⷭ҇то́мъ, во всѧ̀ нлⷣи. є҆</red>гда̀ і҆єре́й гл҃етъ воз̾гла́съ:<red> ꙗ҆́</red>кѡ твоѐ є҆́сть црⷭ҇тво. <red>ѱ</red>ало́мщикъ гл҃етъ, а҆ми́нь.</p>

<p>Е҆<red>гда̀ во ѻ҆кта́и, гла́съ, а҃, г҃, є҃, з҃. гл҃емъ се́й тропа́рь: Д</red>не́сь спасе́нїе ми́рꙋ, пое́мъ воскрⷭ҇шагѡ и҆́з̾гроба, нача́льника животꙋ̀ хрⷭ҇та̀ бг҃а на́шегѡ, разрꙋши́въ бо сме́рть, побѣ́дꙋ дадѐ на́мъ, и҆ ве́лїю млⷭ҇ть.</p>

<p>Е҆<red>гда̀ во ѻ҆кта́и, гла́съ, а҃, г҃, є҃, з҃. гл҃емъ се́й тропа́рь: В</red>оскр҃съ и҆́з̾гроба, ᲂу҆́зы растерза́въ, раз̾рꙋши́лъ є҆сѝ гдⷭ҇и сме́рти ѡ҆сꙋжде́нїе, и҆ всѧ̀ ѿ сѣ́ти непрїѧ́зненыѧ и҆зба́вль. ꙗ҆вѝ себѐ а҆пⷭ҇лѡмъ свои́мъ, и҆ посла́въ и҆́хъ на́проповѣдь, и҆ тѣ́ми ми́ръ сво́й по́далъ є҆сѝ вселе́ннѣй, є҆ди́не многомлⷭ҇тиве.</p>

</document>