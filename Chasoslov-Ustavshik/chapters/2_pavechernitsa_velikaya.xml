<document xmlns="http://www.ponomar.net/culiturgical">
<p><red>ПА́ВЕЧЕРНИЦА ВЕЛИ́КАѦ</red></p>

<p><red>пѣва́ема быва́етъ в̾вели́кїи по́стъ, и҆ в̾по́стъ ст҃ы́хъ а҆пⷭ҇лъ. и҆ в̾по́стъ ст҃ы́ѧ бцⷣы, и҆ в̾по́стъ ржⷭ҇тва̀ хрⷭ҇то́ва, є҆гда̀ є҆́сть а҆ллилꙋ́їѧ, с̾покло́ны. бл҃гослови́вшꙋ і҆єре́ю. глаго́лемъ: а҆</red>ми́нь.<red> Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. <red>сла́ва, и҆ ны́нѣ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>А҆́ще ли є҆́сть пе́рваѧ недѣ́лѧ вели́кагѡ поста̀, глаго́лемъ, ѱало́мъ, ѯ҃ѳ. Б</red>ж҃е в̾ по́мощь мою̀ воньмѝ, гдⷭ҇и помощи́ ми потщи́сѧ. Да постыдѧ́тсѧ, и҆ посра́мѧтсѧ и҆́щꙋщїи дꙋ́шꙋ мою̀. Да воз̾вратѧ́тсѧ в̾спѧ́ть и҆ постыдѧ́тсѧ, мы́слѧщїи мѝ ѕла́ѧ. Да воз̾вратѧ́тсѧ а҆́бїе стыдѧ́щесѧ, глаго́лющїи мѝ бла́гоже бла́гоже. Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀, всѝ и҆́щꙋщїи тебѐ бж҃е. И҆ глаго́лютъ вы́нꙋ, да воз̾вели́читсѧ гдⷭ҇ь лю́бѧщїи спасе́нїе твоѐ. А҆́зъ же ни́щь є҆́смь и҆ ᲂу҆бо́гъ, бж҃е помози́ ми. Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ.</p>

<p>П<red>осе́мъ, кано́нъ, ст҃а́гѡ а҆ндре́ѧ кри́тскагѡ. </red>П<red>о кано́не же, глаго́лемъ, ѱало́мъ, д҃: В</red>негда̀ возва́хъ. А҆́<red>ще ли кромѣ̀ пе́рвыѧ недѣ́ли ст҃а́гѡ поста̀, по и҆з̾гл҃анїи, прїиди́те поклони́мсѧ, гл҃емъ, сїѧ̀ ѱалмы̀: В</red>негда̀ воз̾ва́хъ, ᲂу҆слы́ша мѧ бж҃е пра́вды моеѧ̀, въ ско́рби разпространи́лъ мѧ є҆сѝ. Оу҆ще́дри мѧ̀, и҆ ᲂу҆слы́ши мл҃твꙋ мою̀. Сы́нове чл҃честїи, доко́лѣ тѧжкосе́рдїи; в̾скꙋ́ю лю́бите сꙋ́етнаѧ, и҆ и҆́щете лжѝ; И҆ ᲂу҆вѣ́дите ꙗ҆́кѡ ᲂу҆дивѝ гдⷭ҇ь прпⷣбнаго своегѡ̀, гдⷭ҇ь ᲂу҆слы́шитъ мѧ̀ внегда̀ в̾зовꙋ̀ к̾ немꙋ̀. Гнѣ́вайтесѧ, и҆ не согрѣша́йте, ꙗ҆́же гл҃ете в̾ срⷣцы́хъ ва́шихъ, на ло́жихъ ва́шихъ ᲂу҆мили́тесѧ. Пожри́те же́ртвꙋ пра́вдѣ, и҆ ᲂу҆пова́йте на́ гдⷭ҇а. мно́зи гл҃ютъ, кто̀ ꙗ҆ви́тъ на́мъ бл҃га́ѧ; Зна́менасѧ на на́съ свѣ́тъ лица̀ твоегѡ̀ гдⷭ҇и, да́лъ є҆сѝ весе́лїе въ срⷣцы мое́мъ. Ѿ плода̀ пшени́цы, вина̀, и҆ є҆ле́ѧ своегѡ̀ ᲂу҆мно́жишасѧ. Въ ми́рѣ в̾кꙋ́пѣ ᲂу҆снꙋ̀ и҆ почі́ю. Ꙗ҆́кѡ ты̀ гдⷭ҇и є҆ди́нагѡ на ᲂу҆пова́нїе всели́лъ мѧ̀ є҆сѝ.</p>

<p><red>ѱало́мъ, ѕ҃. Г</red>дⷭ҇и, да не ꙗ҆́ростїю твоею̀ ѡ҆бличи́ши менѐ, нижѐ гнѣ́вомъ твои́мъ пока́жеши менѐ. Поми́лꙋй мѧ гдⷭ҇и, ꙗ҆́кѡ не́мощенъ є҆́смь. и҆сцѣли́ мѧ гдⷭ҇и, ꙗ҆́кѡ смꙋти́шасѧ ко́сти моѧ̀. И҆ дш҃а моѧ̀ смꙋти́сѧ ѕѣлѡ̀, и҆ ты̀ гдⷭ҇и доко́лѣ; Ѡ҆братѝ гдⷭ҇и и҆змѝ дш҃ꙋ мою̀, спаси́ мѧ ра́ди млⷭ҇ти твоеѧ̀. Ꙗ҆́кѡ нѣ́сть в̾ сме́рти помина́ѧи тебѐ, во а҆́дѣ же кто̀ и҆сповѣ́стьтисѧ. Оу҆трꙋди́хсѧ воз̾дыха́нїемъ мои́мъ, и҆з̾мы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀. Смꙋти́сѧ ѿ ꙗ҆́рости ѻ҆́ко моѐ, ѡ҆бетша́хъ во всѣ́хъ вразѣ́хъ мои́хъ. Ѿстꙋпи́те ѿ менѐ всѝ творѧ́щїи без̾зако́нїе, ꙗ҆́кѡ ᲂу҆слы́ша гдⷭ҇ь гла́съ пла́ча моегѡ̀. Оу҆слы́ша гдⷭ҇ь моле́нїе моѐ, гдⷭ҇ь мл҃твꙋ мою̀ прїѧ́тъ. Да постыдѧ́тсѧ и҆ смѧтꙋ́тсѧ всѝ вразѝ моѝ, воз̾вратѧ́тсѧ и҆ ᲂу҆стыдѧ́тсѧ ѕѣлѡ̀ в̾ско́рѣ.</p>

<p><red>ѱало́мъ, в҃і. Д</red>око́лѣ гдⷭ҇и забꙋ́деши мѧ до конца̀; доко́лѣ ѿвраща́еши лицѐ своѐ ѿ менѐ; Доко́лѣ положꙋ̀ совѣ́ты в̾ дш҃и мое́й, болѣ́зни в̾ срⷣцы мое́мъ де́нь и҆ но́щь; Доко́лѣ воз̾несе́тсѧ вра́гъ мо́й на мѧ̀. при́зри и҆ ᲂу҆слы́ши мѧ гдⷭ҇и бж҃е мо́й. Просвѣтѝ ѻ҆́чи моѝ, да некогда̀ ᲂу҆снꙋ̀ въ сме́рть, да некогда̀ рече́тъ вра́гъ мо́й ᲂу҆крѣпи́хсѧ на́нь. Стꙋжа́ющїи ми воз̾ра́дꙋютсѧ, а҆́ще сѧ под̾ви́жꙋ, а҆́зъ же на ми́лость твою̀ ᲂу҆пова́хъ. Воз̾ра́дꙋетсѧ срⷣце моѐ, ѡ҆ спасе́нїи твое́мъ. воспою̀ гдⷭ҇ви бл҃годѣ́ѧвшемꙋ мнѣ̀, и҆ пою̀ и҆́мени гдⷭ҇ню вы́шнемꙋ.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ ны́нѣ.</red></p>

<p><red>ѱало́мъ, к҃д. К</red>ъ тебѣ̀ гдⷭ҇и воз̾двиго́хъ дш҃ꙋ мою̀, бж҃е мо́й на тѧ̀ ᲂу҆пова́хъ, да не постыжꙋ́сѧ во́ вѣки. Ни посмѣю́т̾мисѧ вразѝ моѝ. и҆́бо всѝ терпѧ́щїи тѧ̀ не постыдѧ́тсѧ. Да постыдѧ́тсѧ без̾зако́ннꙋющїи в̾сꙋ́е. Пꙋтѝ твоѧ̀ гдⷭ҇и скажи́ ми, и҆ стезѧ́мъ твои́мъ наꙋчи́ мѧ. Наста́ви мѧ на и҆́стинꙋ твою̀, и҆ наꙋчи́ мѧ. ꙗ҆́кѡ ты̀ є҆сѝ бг҃ъ сп҃съ мо́й, и҆ тебѐ терпѣ́хъ ве́сь де́нь. Помѧнѝ щедро́тъ твои́хъ гдⷭ҇и, и҆ млⷭ҇ти твоѧ̀ ꙗ҆́кѡ ѿ́ вѣка сꙋ́ть. Грѣ́хъ ю҆́ности моеѧ̀, и҆ невѣ́жествїѧ моегѡ̀ не помѧнѝ. по млⷭ҇ти твое́й помѧни́ мѧ ты̀, ра́ди бл҃гости твоеѧ̀ гдⷭ҇и. Бл҃гъ и҆ пра́въ гдⷭ҇ь, сегѡ̀ ра́ди зако́нъ положи́тъ согрѣша́ющимъ на пꙋтѝ. Наста́витъ кро́ткїѧ на сꙋ́дъ, и҆ наꙋчи́тъ кро́ткїѧ пꙋте́мъ свои́мъ. Всѝ пꙋтїѐ гдⷭ҇ни млⷭ҇ть и҆ и҆́стина, взыска́ющимъ завѣ́та є҆гѡ̀ и҆ свидѣ́нїѧ є҆гѡ̀. Ра́ди и҆́мене твоегѡ̀ гдⷭ҇и, и҆ ѡ҆чи́сти грѣ́хъ мо́й, мно́гъ бо є҆́сть. Кто̀ є҆́сть чл҃къ боѧ́исѧ гдⷭ҇а; зако́нъ положи́тъ є҆мꙋ̀ на пꙋтѝ, и҆́же и҆зво́ли. Дш҃а є҆гѡ̀ во бл҃ги́хъ водвори́тсѧ, и҆ сѣ́мѧ є҆гѡ̀ наслѣ́дитъ зе́млю. Держа́ва гдⷭ҇ь боѧ́щимсѧ є҆гѡ̀, и҆ завѣ́тъ є҆гѡ̀ ꙗ҆ви́тъ и҆́мъ. Ѻ҆́чи моѝ вы́нꙋ ко́ гдⷭ҇ꙋ, ꙗ҆́кѡ то́й и҆сто́ргнетъ ѿ сѣ́ти но́зѣ моѝ. При́зри на мѧ̀ и҆ поми́лꙋй мѧ, ꙗ҆́кѡ є҆диноро́дъ и҆ ни́щь є҆́смь а҆́зъ. Ско́рби срⷣца моегѡ̀ ᲂу҆мно́жишасѧ, и҆ ѿ бѣ́дъ мои́хъ и҆зведи́ мѧ. Ви́ждь смире́нїе моѐ и҆ трꙋ́дъ мо́й, и҆ ѿпꙋстѝ всѧ̀ грѣхѝ моѧ̀. Ви́ждь врагѝ моѧ̀ ꙗ҆́кѡ ᲂу҆мно́жишасѧ, и҆ ненавидѣ́нїемъ не пра́веднымъ воз̾ненави́дѣша мѧ̀. Сохранѝ дш҃ꙋ мою̀ и҆ и҆зба́ви мѧ. да не постыжꙋ́сѧ, ꙗ҆́кѡ ᲂу҆пова́хъ на тѧ̀. Неѕло́бивїи и҆ пра́вїи прилѣплѧ́хꙋсѧ мнѣ̀, ꙗ҆́кѡ потерпѣ́хъ тѧ гдⷭ҇и. И҆зба́ви бж҃е і҆и҃лѧ ѿ всѣ́хъ ско́рбїи є҆гѡ̀.</p>

<p><red>ѱало́мъ, л҃. Н</red>а тѧ̀ гдⷭ҇и ᲂу҆пова́хъ, да не постыжꙋ́сѧ во́ вѣки, пра́вдою твое́ю и҆зба́ви мѧ и҆ и҆зми́ мѧ. Приклонѝ ко мнѣ̀ ᲂу҆́хо твоѐ, ᲂу҆скорѝ и҆зѧ́ти мѧ. Бꙋ́ди ми в̾ бг҃ъ защи́титель, и҆ в̾ до́мъ прибѣ́жища спасти́ мѧ. Ꙗ҆́кѡ держа́ва моѧ̀ и҆ прибѣ́жище моѐ є҆сѝ ты̀. и҆ и҆́мене твоегѡ̀ ра́ди наста́виши мѧ̀, и҆ препита́еши мѧ̀. И҆сто́ргнеши мѧ̀ ѿ сѣ́ти сеѧ̀, ю҆́же скры́ша ми. ꙗ҆́кѡ ты̀ є҆сѝ защи́титель мо́й гдⷭ҇и. Въ рꙋ́ки твоѧ̀ предаю̀ дх҃ъ мо́й. и҆зба́вилъ мѧ є҆сѝ гдⷭ҇и бж҃е и҆́стинѣ. Воз̾ненави́дѣлъ є҆сѝ хранѧ́щїѧ сꙋ́етнаѧ за тще́е, а҆́зъ же на́ гдⷭ҇а ᲂу҆пова́хъ. Воз̾ра́дꙋюсѧ и҆ воз̾веселю́сѧ ѡ҆ млⷭ҇ти твое́й. ꙗ҆́кѡ призрѣ́лъ є҆сѝ на смире́нїе моѐ, спа́слъ є҆сѝ ѿ бѣ́дъ дш҃ꙋ мою̀. И҆ нѣ́си менѐ затвори́лъ в̾ рꙋка́хъ вра́жїѧхъ, поста́вилъ є҆сѝ на простра́ннѣ но́зѣ моѝ. Поми́лꙋй мѧ гдⷭ҇и, ꙗ҆́кѡ скорблю̀. смꙋти́сѧ ꙗ҆́ростїю ѻ҆́ко моѐ, дш҃а моѧ̀ и҆ ᲂу҆тро́ба моѧ̀. Ꙗ҆́кѡ и҆счезѐ в̾ болѣ́зни живо́тъ мо́й, и҆ лѣ́та моѧ̀ в̾ воз̾дыха́нїихъ. и҆знемо́же нището́ю крѣ́пость моѧ̀, и҆ ко́сти моѧ̀ смꙋти́шасѧ. Ѿ всѣ́хъ вра́гъ мои́хъ бы́хъ поноше́нїе, и҆ сосѣ́домъ мои́мъ ѕѣлѡ̀, и҆ стра́хъ зна́емымъ мои́мъ. Ви́дѧщїи мѧ во́нъ бѣжа́ша ѿ менѐ, забве́нъ бы́хъ ꙗ҆́кѡ ме́ртвъ ѿ́ срⷣца. Бы́хъ ꙗ҆́кѡ сосꙋ́дъ погꙋбле́нъ, ꙗ҆́кѡ слы́шахъ гажде́нїе мно́гихъ живꙋ́щихъ ѻ҆́крестъ. внегда̀ собра́тисѧ и҆́мъ вкꙋ́пѣ на мѧ̀, прїѧ́ти дш҃ꙋ мою̀ совѣща́ша. А҆́зъ же на тѧ̀ гдⷭ҇и ᲂу҆пова́хъ. рѣ́хъ, ты̀ є҆сѝ бг҃ъ мо́й, в̾ рꙋкꙋ̀ твое́ю жре́бїи мо́й. И҆зба́ви мѧ и҆з̾ рꙋкѝ вра́гъ мои́хъ, и҆ ѿ гонѧ́щихъ мѧ̀. Просвѣтѝ лицѐ твоѐ на раба̀ твоегѡ̀, спаси́ мѧ млⷭ҇тїю твое́ю. гдⷭ҇и, да не постыжꙋ́сѧ, ꙗ҆́кѡ призва́хъ тѧ̀. Да постыдѧ́тсѧ нечести́вїи, и҆ сни́дꙋтъ во а҆́дъ. Нѣ́мы да бꙋ́дꙋтъ ᲂу҆стны̀ льсти́выѧ, гл҃ющїѧ на пра́веднагѡ без̾зако́нїе, горды́нею и҆ ᲂу҆ничиже́нїемъ. Ко́ль мно́го мно́жество бл҃гости твоеѧ̀ гдⷭ҇и, ю҆́же скры́лъ є҆сѝ боѧ́щимсѧ тебѐ. содѣ́лалъ є҆сѝ ᲂу҆пова́ющимъ на тѧ̀, пред̾ сн҃ы чл҃ческими. Съкры́еши и҆́хъ в̾ та́йнѣ лица̀ твоегѡ̀, ѿ мѧте́жа человѣ́ческа. покры́еши и҆́хъ в̾ кро́вѣ ѿ прерѣка́нїѧ ꙗ҆зы́къ. Бл҃гослове́нъ гдⷭ҇ь, ꙗ҆́кѡ ᲂу҆дивѝ ми́лость свою̀ во́ градѣ ѡ҆б̾стоѧ́нїѧ. А҆́зъ же рѣ́хъ во и҆зстꙋпле́нїи мое́мъ, ѿве́рженъ є҆́смь ѿ лица̀ ѻ҆́чїю твое́ю. сегѡ̀ ра́ди ᲂу҆слы́ша гла́съ мл҃твы моеѧ̀, внегда̀ воз̾ва́хъ к̾ тебѣ̀. Воз̾люби́те гдⷭ҇а всѝ прпⷣбнїи є҆гѡ̀, ꙗ҆́кѡ и҆́стины взыска́етъ гдⷭ҇ь, и҆ воз̾дае́тъ и҆́з̾лиха творѧ́щимъ горды́ню. Мꙋжа́йтесѧ, и҆ да крѣпи́тсѧ срⷣце ва́ше, всѝ ᲂу҆пова́ющїи на́ гдⷭ҇а.</p>

<p><red>ѱало́мъ, ч҃. Ж</red>ивы́и въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇ви, застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ᲂу҆пова́ю на́нь. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Пле́щьма свои́ма ѡ҆сѣ́нитъ тѧ̀, и҆ под̾ крилѣ̀ є҆гѡ̀ надѣ́ешисѧ. Ѻ҆рꙋ́жїе ѡ҆бы́детъ тѧ̀ и҆́стина є҆гѡ̀, не ᲂу҆бои́шисѧ ѿ́ страха нощна́гѡ, ѿ стрѣлы̀ летѧ́щїѧ во́ дне. Ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебѐ, к̾ тебѣ́ же не прибли́житсѧ. Ѻ҆ба́че ѻ҆чи́ма свои́ма смо́триши, и҆ воздаѧ́нїе грѣ́шникѡмъ ᲂу҆́зриши. Ꙗ҆́кѡ ты̀ гдⷭ҇и ᲂу҆пова́нїе моѐ, вы́шнѧгѡ положи́лъ є҆сѝ прибѣ́жище твоѐ. Не прїи́детъ к̾ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои́мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да некогда̀ преткне́ши ѡ҆ ка́мень ногѝ твоеѧ̀. На а҆́спида и҆ васили́ска настꙋ́пиши, и҆ попере́ши льва̀ и҆ ѕмїѧ̀. Ꙗ҆́кѡ на мѧ̀ ᲂу҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воз̾зове́тъ ко мнѣ̀, и҆ ᲂу҆слы́шꙋ и҆̀. с̾ ни́мъ є҆́смь в̾ ско́рби, и҆змꙋ̀ и҆̀, и҆ просла́влю є҆гѡ̀. Долготꙋ̀ дні́й и҆спо́лню и҆̀. и҆ ꙗ҆влю̀ є҆мꙋ̀ спасе́нїе моѐ.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ ны́нѣ. </red>Т<red>а́же, пѣ́снь ст҃а́гѡ проро́ка и҆са́їи. С</red>на́ми бг҃ъ, разꙋмѣ́йте ꙗ҆зы́цы и҆ покарѧ́йтесѧ, ꙗ҆́кѡ сна́ми бг҃ъ. <red>О</red>у҆слы́шите и҆ до послѣ́днихъ землѝ, ꙗ҆́кѡ сна́ми бг҃ъ. <red>М</red>огꙋ́щїи покарѧ́йтесѧ, ꙗ҆́кѡ сна́ми бг҃ъ. <red>А҆́</red>ще бо па́ки возмо́жете, и҆ па́ки побѣжде́ни бꙋ́дете, ꙗ҆́кѡ сна́ми бг҃ъ. <red>И҆</red> и҆́же а҆́ще совѣ́тъ совѣщава́ете, и҆ разори́тъ и҆̀ гдⷭ҇ь, ꙗ҆́кѡ сна́ми бг҃ъ. <red>И҆</red> сло́во є҆́же а҆́ще воз̾глаго́лете, не и҆́мать пребыва́ти в̾ ва́съ, ꙗ҆́кѡ сна́ми бг҃ъ. <red>С</red>тра́ха же ва́шегѡ не и҆́мамъ ᲂу҆боѧ́тисѧ, нижѐ соблазни́тисѧ, ꙗ҆́кѡ сна́ми бг҃ъ. <red>Г</red>дⷭ҇а же бг҃а на́шегѡ ст҃и́те, и҆ то́й бꙋ́детъ ва́мъ в̾ боѧ́знь, ꙗ҆́кѡ сна́ми бг҃ъ. <red>И҆</red> и҆́же а҆́ще на́нь надѣ́ешисѧ, и҆ то́й бꙋ́детъ ти во ѡ҆сщ҃е́нїе, ꙗ҆́кѡ сна́ми бг҃ъ. <red>И҆</red> ᲂу҆пова́юще бꙋ́демъ на́нь, и҆ спасе́мсѧ є҆гѡ̀ ра́ди, ꙗ҆́кѡ сна́ми бг҃ъ. <red>С</red>ѐ а҆́зъ и҆ дѣ́ти, ꙗ҆́же ми да́лъ бг҃ъ, ꙗ҆́кѡ сна́ми бг҃ъ. <red>Л</red>ю́дїе ходѧ́щїи во тмѣ̀, ви́дѣша свѣ́тъ ве́лїи, ꙗ҆́кѡ сна́ми бг҃ъ. <red>Ж</red>ивꙋ́щїи во странѣ̀ и҆ сѣ́ни сме́ртнѣй, свѣ́тъ восїѧ́етъ навы̀, ꙗ҆́кѡ сна́ми бг҃ъ. <red>Ꙗ҆́</red>кѡ ѻ҆троча̀ роди́сѧ на́мъ сн҃ъ, и҆ да́стъсѧ на́мъ, ꙗ҆́кѡ сна́ми бг҃ъ. <red>Е҆</red>мꙋ́же вла́сть бы́сть нара́мѣ є҆гѡ̀, ꙗ҆́кѡ сна́ми бг҃ъ. <red>И҆</red> ми́рꙋ є҆гѡ̀ нѣ́сть предѣ́ла, ꙗ҆́кѡ сна́ми бг҃ъ. <red>И҆</red> нарица́етсѧ и҆́мѧ є҆гѡ̀ вели́ка совѣ́та а҆́гг҃лъ, ꙗ҆́кѡ сна́ми бг҃ъ. <red>Ч</red>ꙋ́денъ совѣ́тникъ, ꙗ҆́кѡ сна́ми бг҃ъ. <red>Б</red>г҃ъ крѣ́покъ влⷣка кн҃зь смире́нїѧ, ꙗ҆́кѡ сна́ми бг҃ъ. <red>Ѻ҆</red>ц҃ъ бꙋ́дꙋщагѡ вѣ́ка, ꙗ҆́кѡ сна́ми бг҃ъ. <red>сла́ва. ꙗ҆́</red>кѡ сна́ми бг҃ъ. <red>и҆ ны́нѣ. ꙗ҆́</red>кѡ сна́ми бг҃ъ.</p>

<p><red>та́же, се́й сти́хъ гл҃емъ, гⷤ. С</red>на́ми бг҃ъ, разꙋмѣ́йте ꙗ҆зы́цы и покарѧ́йтесѧ, ꙗ҆́кѡ сна́ми бг҃ъ.</p>

<p><red>та́же, Д</red>е́нь пребы́въ бл҃годарю́ тѧ гдⷭ҇и, ве́черъ молю́сѧ с̾ но́щїю, без̾навѣ́тїе пода́ждь ми сп҃се, и҆ спаси́ мѧ. <red>слава. Д</red>е́нь и҆з̾ше́дъ славосло́влю тѧ влⷣко, ве́черъ молю́сѧ с̾ но́щїю, без̾собла́зньство пода́ждь ми сп҃се, и҆ спаси́ мѧ. <red>и҆ ны́нѣ. Д</red>е́нь преше́дъ пѣсносло́вѧ тѧ ст҃ы́и, ве́черъ молю́сѧ с̾ но́щїю, без̾грѣха̀ сохрани́ мѧ сп҃се, и҆ спаси́ мѧ.</p>

<p><red>Б</red>еспло́тное є҆стество̀ херꙋви́мское, немо́лчными пѣ́сньми тѧ̀ славосло́вѧтъ. шестокры́льнаѧ и҆ живо́тнаѧ серафи́мъ, непреста́нными гла́сы тѧ̀ превозно́сѧтъ. а҆́гг҃льскаѧ же всѧ̀ во́инства, трист҃ы́ми пѣ́сньми тѧ̀ восхвалѧ́ютъ. пре́жде бо всѣ́хъ є҆сѝ сы́и ѻ҆ц҃ъ, и҆ собезнача́льна и҆́маши своегѡ̀ сн҃а, и҆ равноче́стенъ носѧ̀ дх҃ъ жи́зни, трⷪ҇цꙋ ꙗ҆влѧ́еши нераздѣ́льнꙋ. <red>П</red>рест҃а́ѧ дв҃о мт҃и бж҃їѧ, и҆ и҆́же сло́вꙋ самови́дцы и҆ слꙋгѝ, проро́къ же и҆ мꙋ́ченикъ, и҆ всѝ ли́кове, ꙗ҆́кѡ без̾сме́ртнꙋ и҆мꙋ́ще жи́знь, ѡ҆ всѣ́хъ моли́тесѧ прилѣ́жнѡ, ꙗ҆́кѡ всѝ є҆смы̀ в̾ бѣда́хъ. да льстѝ и҆зба́вльшесѧ лꙋка́вагѡ, а҆́гг҃льскꙋю вопїе́мъ пѣ́снь, ст҃ы́и ст҃ы́и ст҃ы́и, трист҃ы́и гдⷭ҇и поми́лꙋй и҆ спасѝ на́съ.</p>

<p><red>И҆сповѣ́данїе правосла́вныѧ вѣ́ры, пе́рвагѡ собо́ра. В</red>ѣ́рꙋю во є҆ди́наго бг҃а ѻ҆ц҃а вседержи́телѧ, творца̀ нб҃ꙋ и҆ землѝ, ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннаго пре́жде всѣ́хъ вѣ́къ. Свѣ́та ѿ́ свѣта, бг҃а и҆́стинна ѿ́ бг҃а и҆́стинна, рожде́на а҆ не сотворе́на, є҆диносꙋ́щна ѻ҆ц҃ꙋ, и҆́мже всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ с̾ ше́дшагѡ с̾ небе́съ, и҆ воплоти́вшагосѧ ѿ дх҃а ст҃а, и҆ мр҃і́и дв҃ы вочл҃чьшасѧ. Распѧ́таго заны̀ припонті́йстѣмъ пила́тѣ, страда́вша и҆ погребе́на, и҆ воскрⷭ҇шаго в̾ тре́тїй де́нь по писа́нїихъ. И҆ воз̾ше́дшаго на нб҃са̀, и҆ сѣдѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щаго со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀.</p>

<p><red>втора́гѡ собо́ра. И҆</red> въ дх҃а ст҃а́го гдⷭ҇а и҆́стиннаго и҆ животворѧ́щаго, и҆́же ѿ ѻ҆ц҃а и҆сходѧ́щаго, и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима, глаго́лавшаго проро́ки. И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхо́въ. Ча́ю воскресе́нїѧ ме́ртвымъ. И҆ жи́зни бꙋ́дꙋщагѡ вѣ́ка, а҆ми́нь.</p>

<p><red>посе́мъ гл҃етъ, начина́ѧи ли́къ. Ѽ</red> прⷭ҇та́ѧ гжⷭ҇е влⷣчце бцⷣе всемлⷭ҇тиваѧ, молѝ бг҃а ѡ҆ на́съ грѣ́шныхъ. <red>и҆ твори́мъ мета́нїе на кі́иждо сти́хъ. и҆ дрꙋгі́и ли́къ то́йже сти́хъ гл҃етъ. пе́рвыи ли́къ. В</red>сѧ̀ нбⷭ҇ныѧ си́лы, ст҃і́и а҆́гг҃ли и҆ а҆рха́гг҃ли, моли́те бг҃а ѡ҆ на́съ грѣ́шныхъ. <red>С</red>т҃ы́и вели́кїи і҆ѡа́нне прⷪ҇ро́че и҆ прⷣтче крⷭ҇тлю гдⷭ҇нь, молѝ бг҃а ѡ҆ на́съ грѣ́шныхъ. <red>С</red>т҃і́и сла́внїи а҆пⷭ҇тли прⷪ҇рцы и҆ мꙋ́ченицы, и҆ всѝ ст҃і́и, моли́те бг҃а ѡ҆ на́съ грѣ́шныхъ. <red>П</red>рпⷣбнїи и҆ бг҃оно́снїи ѻ҆ц҃ы на́ши, па́стырїе и҆ ᲂу҆чи́телїе вселе́ннѣй, моли́те бг҃а ѡ҆ на́съ грѣ́шныхъ.</p>

<p><red>здѣ̀ рцы̀ ст҃а́гѡ, є҆го́же є҆́сть хра́мъ.</red></p>

<p><red>Н</red>епобѣди́маѧ и҆ бжⷭ҇твенаѧ си́ла, чⷭ҇тна́гѡ и҆ животворѧ́щагѡ крⷭ҇та̀ гдⷭ҇нѧ, не ѡ҆ста́ви на́съ грѣ́шныхъ ᲂу҆пова́ющихъ натѧ̀. <red>Б</red>ж҃е млⷭ҇тивъ бꙋ́ди на́мъ грѣ́шнымъ. <red>є҆гда́ же дости́гнемъ сего̀ стиха̀. Б</red>ж҃е ѡ҆чи́сти грѣхѝ на́ша, и҆ поми́лꙋй на́съ. <red>гл҃емъ є҆гѡ̀, три́жды. посе́мъ, т</red>рⷭ҇то́е, <red>и҆ покло́ны ѡ҆бы́чныѧ, г҃. п</red>о ѻ҆́ч҃е на́шъ.</p>

<p><red>в̾понедѣ́льникъ, и҆ сре́дꙋ ве́черъ, тропарѝ сїѧ̀. гла́съ, в҃. П</red>росвѣтѝ ѻ҆́чи моѝ хрⷭ҇тѐ бж҃е, да некогда̀ ᲂу҆снꙋ̀ въ сме́рть. да некогда̀ рече́тъ вра́гъ мо́й, ᲂу҆крѣпи́хсѧ на́нь.</p>

<p><red>сти́хъ: П</red>ри́зри и҆ ᲂу҆слы́ши мѧ гдⷭ҇и бж҃е мо́й. <red>П</red>росвѣтѝ ѻ҆́чи моѝ хрⷭ҇тѐ бж҃е, да некогда̀ ᲂу҆снꙋ̀ въ сме́рть. да некогда̀ рече́тъ вра́гъ мо́й, ᲂу҆крѣпи́хсѧ на́нь. <red>сла́ва. З</red>астꙋ́пникъ дꙋшѝ мое́й бꙋ́ди бж҃е, ꙗ҆́кѡ посредѣ̀ хождꙋ̀ сѣте́й мно́гихъ. и҆зба́ви мѧ ѿ ни́хъ, и҆ спаси́ мѧ бл҃же, ꙗ҆́кѡ чл҃колю́бецъ. <red>и҆ ны́нѣ, боⷢ҇. Ꙗ҆́</red>кѡ не и҆́мамы дерзнове́нїѧ, за премно́гїѧ грѣхѝ на́ша. но ты̀ и҆́же ѿ тебѐ ро́ждьшагосѧ молѝ бцⷣе дв҃о. мно́го бо мо́жетъ мл҃тва мт҃рьнѧ, на ᲂу҆моле́нїе влⷣки. непре́зри грѣ́шныхъ мольбы̀ всечⷭ҇таѧ, ꙗ҆́кѡ млⷭ҇тивъ є҆́сть, и҆ спастѝ могі́и, и҆́же страда́ти на́съ ра́ди и҆з̾во́ливыи.</p>

<p>и҆́<red>ны тропарѝ, во вто́рникъ. и҆ в̾ четверто́къ, ве́черъ, гла́съ, и҃. сїѧ̀ ѻ҆боѝ тропарѝ премѣнѧ́ти чре́зъ де́нь. Н</red>е ви́димыхъ вра́гъ мои́хъ не ᲂу҆сыпа́нїе свѣ́си гдⷭ҇и, и҆ ѡ҆каѧ́нныѧ пло́ти моеѧ̀ неможе́нїе, вѣ́си созда́выи мѧ. тѣ́мже в̾ рꙋ́цѣ твоѝ предаю̀ дх҃ъ мо́й, покры́й мѧ крило́ма твоеѧ̀ бл҃гости, да некогда̀ ᲂу҆снꙋ̀ в̾ сме́рть. и҆ ᲂу҆́мнїи моѝ ѻ҆́чи просвѣтѝ, наслажде́нїемъ бжⷭ҇твеныхъ слове́съ твои́хъ. и҆ воз̾дви́гни мѧ̀ во́ времѧ бл҃гопотре́бно, къ твоемꙋ̀ славосло́вїю, ꙗ҆́кѡ є҆ди́нъ бл҃гъ и҆ чл҃колю́бецъ. <red>сти́хъ: П</red>ри́зри, и҆ ᲂу҆слы́ши мѧ гдⷭ҇и бж҃е мо́й. <red>Ꙗ҆́</red>кѡ стра́шенъ сꙋ́дъ тво́й гдⷭ҇и, а҆́гг҃лѡмъ пред̾стоѧ́щимъ, чл҃кѡмъ в̾ води́мымъ, кни́гамъ раз̾гиба́емымъ, дѣло́мъ и҆спыта́емымъ, помысло́мъ и҆стѧзꙋ́емымъ. кі́й сꙋ́дъ бꙋ́детъ мнѣ̀ зача́томꙋ во грѣсѣ́хъ; кто́ ми пла́мень ᲂу҆гаси́тъ; кто́ ми тмꙋ̀ просвѣти́тъ; а҆́ще не ты̀ гдⷭ҇и поми́лꙋеши мѧ бл҃же, ꙗ҆́кѡ чл҃колю́бецъ. <red>сла́ва. С</red>ле́зы ми да́ждь бж҃е, ꙗ҆́коже дре́вле женѣ̀ грѣ́шницѣ. и҆ сподо́би мѧ ѡ҆мочи́ти но́зѣ твоѝ. ꙗ҆́же мѧ ѿ пꙋтѝ льсти́вагѡ свободи́вшѣй. и҆ ми́ро бл҃гоꙋха́нїѧ тебѣ̀ приноси́ти, житїѐ чи́сто, покаѧ́нїемъ ми стѧжа́нно. да ᲂу҆слы́шꙋ и҆ а҆́зъ бл҃га́гѡ твоегѡ̀ гла́са, вѣ́ра твоѧ̀ спасе́ тѧ, и҆дѝ в̾ ми́ръ. <red>и҆ ны́нѣ, боⷢ҇. Н</red>е посты́днꙋю бцⷣе наде́ждꙋ твою̀ и҆мѣ́ѧ спасꙋ́сѧ, и҆ застꙋпле́нїе твоѐ стѧжа́въ пречⷭ҇таѧ не ᲂу҆бою́сѧ, но поженꙋ̀ врагѝ моѧ̀, и҆ побѣждꙋ̀ ѧ҆̀, во є҆ди́но ѡ҆бо́лкъсѧ ꙗ҆́кѡ во бронѧ̀ в̾ кро́въ тво́й, и҆ всемогꙋ́щꙋю твою̀ по́мощь. и҆ молѧ́сѧ вопїю́ ти, влⷣчце спаси́ мѧ мольба́ми сѝ, и҆ воз̾дви́гни мѧ ѿ мра́чнагѡ сна̀, ко твоемꙋ̀ славосло́вїю, си́лою и҆з̾ тебѐ воплоти́вшагосѧ хрⷭ҇та̀ бг҃а.</p>

<p><red>Г</red>дⷭ҇и поми́лꙋй, м҃. <red>сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́ем̾ <red>[покло́н̾]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>та́же, моли́тва, вели́кагѡ васи́лїѧ. Г</red>дⷭ҇и гдⷭ҇и, и҆зба́ви на́съ ѿвсѧ́кїѧ стрѣлы̀ летѧ́щїѧ во́дни. и҆ и҆зба́ви на́съ и҆ ѿвсѧ́кїѧ ве́щи во тмѣ̀ приходѧ́щїѧ, прїимѝ же́ртвꙋ вече́рнюю рꙋ́къ на́шихъ воздѣѧ́нїе. сподо́биже на́съ и҆ нощно́е по́прище бес̾поро́ка прейтѝ, неи҆скꙋ́снымъ ѿ ѕлы́хъ, и҆ и҆зба́ви на́съ ѿвсѧ́когѡ смꙋще́нїѧ и҆ стра́ха, и҆́же ѿ дїѧ́вола на́мъ пребыва́ющагѡ. да́рꙋй дш҃а́мъ на́шимъ ᲂу҆миле́нїе, и҆ помысло́мъ на́шимъ попече́нїе, є҆́же на стра́шнѣмъ и҆ пра́веднѣмъ твое́мъ сꙋдѣ̀ и҆спыта́нїѧ. пригвоздѝ стра́сѣ твое́мъ пло́ти на́ша, и҆ ᲂу҆мертвѝ ᲂу҆́ды на́ша сꙋ́щїѧ на землѝ. ꙗ҆́кѡ да и҆со́ннымъ без̾мо́лвїемъ, просвѣти́мсѧ зрѣ́нїемъ сꙋде́бъ твои́хъ. ѿ и҆мѝ ѿ на́съ всѧ́ко мечта́нїе неподо́бно, и҆ по́хоть вре́днꙋ. воста́ви же на́съ во́ времѧ мл҃твы, ᲂу҆тверже́ны в̾ вѣ́рѣ, и҆ преспѣва́ющихъ в̾ за́повѣдехъ твои́хъ, бл҃говоле́нїемъ и҆ бл҃гостїю, є҆диноро́днаго сн҃а твоегѡ̀. с̾ ни́мъ же бл҃гослове́нъ є҆сѝ, и҆ съ прест҃ы́мъ и҆ бл҃ги́мъ и҆ животворѧ́щимъ ти дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>та́же, П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p><red>ѱало́мъ, ра҃. Г</red>дⷭ҇и, ᲂу҆слы́ши мл҃твꙋ мою̀, и҆ во́пль мо́й к̾ тебѣ̀ да прїи́детъ. Не ѿвратѝ лица̀ твоегѡ̀ ѿ менѐ. во́ньже де́нь а҆́ще скорблю̀, приклонѝ ко мнѣ̀ ᲂу҆́хо твоѐ. во́ньже де́нь а҆́ще призовꙋ́ тѧ, ско́рѡ ᲂу҆слы́ши мѧ. Ꙗ҆́кѡ и҆счезо́ша ꙗ҆́кѡ ды́мъ дні́е моѝ, и҆ ко́сти моѧ̀ ꙗ҆́кѡ сꙋши́ло сосхо́шасѧ. Оу҆ѧ́звенъ бы́хъ ꙗ҆́кѡ трава̀, и҆ и҆́з̾сше срⷣце моѐ, ꙗ҆́кѡ забы́хъ снѣ́сти хлѣ́бъ мо́й. Ѿѓласа воз̾дыха́нїѧ моегѡ̀, прильпѐ ко́сть моѧ̀ пло́ти мое́й. Оу҆подо́бихсѧ неѧ́сыти пꙋсты́нномꙋ, бы́хъ ꙗ҆́кѡ нощны́и вра́нъ на ны́рищи. Забдѣ́хъ, и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀. Ве́сь де́нь поноша́хꙋ ми вразѝ моѝ. и҆ хва́лѧщїи мѧ, мно́ю кленѧ́хꙋсѧ. Занѐ пе́пелъ ꙗ҆́кѡ хлѣ́бъ ꙗ҆дѧ́хъ, и҆ питїѐ моѐ съ пла́чемъ растворѧ́хъ. Ѿ лица̀ гнѣ́ва твоегѡ̀, и҆ ꙗ҆́рости твоеѧ̀, ꙗ҆́кѡ возне́съ низве́рже мѧ. Дні́е моѝ ꙗ҆́кѡ сѣ́нь ᲂу҆клони́шасѧ, и҆ а҆́зъ ꙗ҆́кѡ сѣ́но и҆з̾схо́хъ. Ты́же гдⷭ҇и во́ вѣки пребыва́еши, и҆ па́мѧть твоѧ̀ в̾ ро́дъ и҆ ро́дъ. Ты̀ воскре́съ ᲂу҆ще́дриши сїѡ́на, ꙗ҆́кѡ вре́мѧ ᲂу҆ще́дрити є҆гѡ̀, ꙗ҆́кѡ прїи́де вре́мѧ. Ꙗ҆́кѡ бл҃говоли́ша рабѝ твоѝ ка́менїе є҆гѡ̀, и҆ пе́рсть є҆гѡ̀ ᲂу҆ще́дрѧтъ. И҆ ᲂу҆боѧ́тсѧ ꙗ҆зы́цы и҆́мене гдⷭ҇нѧ, и҆ всѝ ца́рїе зе́мстїи сла́вы твоеѧ̀. Ꙗ҆́кѡ сози́ждетъ гдⷭ҇ь сїѡ́на, и҆ ꙗ҆ви́тсѧ в̾ сла́вѣ свое́й. Призрѣ̀ на мл҃твꙋ ᲂу҆бо́гихъ, и҆ не ᲂу҆ничижѝ моле́нїе и҆́хъ. Да напи́шꙋтсѧ сі́и в̾ ро́дъ и҆́нъ, и҆ лю́дїе зи́ждемїи восхва́лѧтъ гдⷭ҇а. Ꙗ҆́кѡ призрѣ̀ с̾ высоты̀ ст҃ы́ѧ своеѧ̀, гдⷭ҇ь с̾ нб҃сѐ на́ землю призрѣ̀. Оу҆слы́шати воз̾дыха́нїѧ ѡ҆кова́нныхъ, раз̾рѣши́ти сы́ны ᲂу҆мерщве́нныхъ. Воз̾вѣсти́ти в̾ сїѡ́нѣ и҆́мѧ гдⷭ҇не, и҆ хвалꙋ̀ є҆гѡ̀ во і҆єрⷭ҇ли́мѣ. Внегда̀ собра́тисѧ лю́демъ в̾кꙋ́пѣ, и҆ ца́рїе рабо́тати гдⷭ҇ви. Ѿвѣща̀ є҆мꙋ̀ на пꙋтѝ крѣ́пости є҆гѡ̀, ᲂу҆ма́ленїе дні́й мои́хъ воз̾вѣсти́ ми. Не воз̾ведѝ менѐ в̾ преполове́нїе дні́й мои́хъ, въ ро́дъ и҆ ро́дъ лѣ́та твоѧ̀. Въ нача́лѣхъ ты̀ гдⷭ҇и зе́млю ѡ҆снова̀, и҆ дѣ́ла рꙋ́къ твои́хъ сꙋ́ть нб҃са̀. Та̀ поги́бнꙋтъ, ты́же пребыва́еши. и҆ всѧ̀ ꙗ҆́кѡ ри́за ѡ҆бветша́ютъ. и҆ ꙗ҆́кѡ ѻ҆де́ждꙋ сві́еши и҆́хъ, и҆ и҆змѣнѧ́тсѧ. Ты́же то́жде є҆сѝ, и҆ лѣ́та твоѧ̀ не ѡ҆скꙋдѣ́ютъ. Сы́нове ра́бъ твои́хъ вселѧ́тсѧ, и҆ сѣ́мѧ и҆́хъ въ вѣ́къ и҆спра́витсѧ.</p>

<p><red>та́же, мл҃тва, манасі́и цр҃ѧ і҆ꙋде́йска. Г</red>дⷭ҇и вседержи́телю, бж҃е ѻ҆ц҃ъ на́шихъ, а҆враа́мѡвъ, и҆ і҆саа́кѡвъ и҆ і҆а́кѡвль, и҆ сѣ́мене и҆́хъ пра́веднагѡ. сотвори́вый нб҃о и҆ зе́млю со все́ю лѣ́потою и҆́хъ, и҆ сопны́и мо́ре сло́вомъ повелѣ́нїѧ твоегѡ̀. затвори́выи бе́з̾днꙋ, и҆ запечатлѣ́въ ю҆̀, стра́шнымъ и҆ сла́внымъ и҆́менемъ твои́мъ. є҆го́же всѧ̀ боѧ́тсѧ, и҆ трепе́щꙋтъ ѿ лица̀ сла́вы твоеѧ̀. ꙗ҆́кѡ непостоѧ́нна велелѣ́пота сла́вы твоеѧ̀, и҆ не стерпи́мъ гнѣ́въ є҆́же нагрѣ́шники преще́нїѧ твоегѡ̀. без̾чи́слена же и҆ не и҆з̾слѣ́дованна ми́лость, ѡ҆бѣща́нїѧ твоегѡ̀. ты́ бо є҆сѝ гдⷭ҇ь вы́шнїи милосе́рдъ, долготерпѣли́въ и҆ мно́го млⷭ҇тивъ, и҆ ка́ѧсѧ ѡ҆ ѕлѡ́бахъ человѣ́ческихъ. но ты̀ гдⷭ҇и помно́жествꙋ бл҃гости твоеѧ̀, ѡ҆бѣща̀ покаѧ́нїе и҆ ѡ҆ставле́нїе согрѣ́шшимъ к̾ тебѣ̀. и҆ мно́жествомъ щедрѡ́тъ твои́хъ наречѐ покаѧ́нїе грѣ́шникѡмъ во спасе́нїе. ты̀ ᲂу҆́бѡ гдⷭ҇и бж҃е пра́ведныхъ, нѣ́си положи́лъ покаѧ́нїе пра́веднымъ твои́мъ, а҆враа́мꙋ, и҆ і҆саа́кꙋ, и҆ і҆а́кѡвꙋ, несогрѣши́вшимъ пред̾тобо́ю, но положи́лъ є҆сѝ покаѧ́нїе мнѣ̀ грѣ́шномꙋ, занѐ согрѣши́хъ ти па́че числа̀ песка̀ морьска́гѡ. ᲂу҆мно́жишасѧ без̾зако́нїѧ моѧ̀ гдⷭ҇и ᲂу҆мно́жишасѧ, и҆ нѣ́смь досто́инъ воз̾зрѣ́ти и҆ ви́дѣти высотꙋ̀ небе́снꙋю. ѿ мно́жества непра́вдъ мои́хъ свѧ́занъ є҆́смь мно́гими ю҆́зами желѣ́зными. ꙗ҆́кѡ невоз̾вести́ ми главы̀ моеѧ̀, и҆ нѣ́сть ми восклоне́нїѧ. занѐ прогнѣ́вахъ ꙗ҆́рость твою̀, и҆ лꙋка́вое пред̾тобо́ю сотвори́хъ. и҆ несотвори́хъ во́ли твоеѧ̀, нисохрани́хъ повелѣ́нїй твои́хъ. и҆ ны́нѣ поклонѧ́ю колѣ́на се́рдца моегѡ̀, и҆ молю̀ ꙗ҆́же ѿ тебѐ бл҃гость. согрѣши́хъ гдⷭ҇и согрѣши́хъ, и҆ без̾зако́нїѧ моѧ̀ а҆́зъ свѣ́мъ. но прошꙋ̀ молю́сѧ тебѣ̀, ѿра́ди ми гдⷭ҇и, ѿра́ди ми, и҆ непогꙋбѝ менѐ съ без̾зако́ньми мои́ми. нижѐ в̾ вѣ́къ враждова́въ соблюде́ши ѕѡ́лъ мои́хъ, и҆ не ѡ҆сꙋдѝ менѐ въ преи҆спо́днихъ землѝ. занѐ ты̀ є҆сѝ бж҃е бг҃ъ ка́ющихсѧ, да и҆ намнѣ̀ ꙗ҆ви́ши всю̀ бл҃гость твою̀, ꙗ҆́кѡ недосто́йна сꙋ́ща спасе́ши мѧ, помно́зѣй ми́лости твое́й. и҆ восхвалю́ тѧ всегда̀ вовсѧ̀ днѝ живота̀ моегѡ̀. ꙗ҆́кѡ тебѐ пою́тъ всѧ̀ си́лы нбⷭ҇ныѧ, и҆ твоѧ̀ є҆́сть сла́ва во́ вѣки, а҆ми́нь.</p>

<p><red>та́же, т</red>рист҃о́е. <red>покло́ны, г҃. п</red>о ѻ҆́ч҃е на́шъ. <red>воз̾гла́съ: ꙗ҆́</red>кѡ твоѐ є҆́сть црⷭ҇тво. <red>та́же, а҆ми́нь. глаго́лемъ, тропарѝ сїѧ̀. гла́съ, ѕ҃. П</red>оми́лꙋй на́съ гдⷭ҇и, поми́лꙋй на́съ. всѧ́когѡ бо ѿвѣ́та недоꙋмѣ́юще, сїю́ ти моли́твꙋ ꙗ҆́кѡ влⷣцѣ грѣ́шнїи рабѝ твоѝ прино́симъ. поми́лꙋй на́съ гдⷭ҇и, поми́лꙋй на́съ. <red>сла́ва. Г</red>дⷭ҇и поми́лꙋй на́съ, на тѧ́ бо ᲂу҆пова́хомъ. непрогнѣ́вайсѧ на ны̀ ѕѣлѡ̀, нижѐ помѧнѝ без̾зако́нїи на́шихъ. но при́зри на ны̀ ꙗ҆́кѡ млрⷭ҇дъ, и҆ и҆зба́ви на́съ ѿ вра́гъ на́шихъ. ты́ бо є҆сѝ бг҃ъ на́шъ, и҆ мы̀ лю́дїе твоѝ, и҆ всѝ дѣ́ла рꙋ́кꙋ твое́ю, и҆ и҆́мѧ твоѐ призыва́емъ. <red>и҆ нн҃ѣ, боⷢ҇. М</red>лрⷭ҇дїѧ две́ри ѿве́рзи на́мъ бл҃гослове́наѧ бцⷣе дв҃о, надѣ́ющїисѧ на тѧ̀ непоги́бнемъ, но да и҆зба́вимсѧ тобо́ю ѿ бѣ́дъ. ты́ бо є҆сѝ спасе́нїе ро́дꙋ хрⷭ҇тїѧ́нскомꙋ.</p>

<p><red>та́же, Г</red>дⷭ҇и поми́лꙋй, м҃. <red>сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́ем̾ <red>[покло́н̾]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ глаго́летъ: а҆</red>ми́нь. <red>В</red>лⷣко бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е, є҆ди́но бжⷭ҇тво̀, и҆ є҆ди́на си́ла, поми́лꙋй мѧ грѣ́шнаго. и҆ и҆́ми же вѣ́си сꙋдьба́ми, спаси́ мѧ недосто́йнаго раба̀ твоегѡ̀. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>та́же, П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p>А҆́<red>ще пе́рваѧ недѣ́лѧ, вели́кагѡ поста̀, гл҃емъ ѱало́мъ, рм҃в. Г</red>дⷭ҇и ᲂу҆слы́ши мл҃твꙋ мою̀.</p>

<p><red>в̾ про́чаѧ же недѣ́ли гл҃емъ ѱало́мъ, ѯ҃ѳ. Б</red>ж҃е в̾ по́мощь мою̀ воньмѝ, гдⷭ҇и помощи́ ми потщи́сѧ. Да постыдѧ́тсѧ, и҆ посра́мѧтсѧ и҆́щꙋщїи дꙋ́шꙋ мою̀. Да воз̾вратѧ́тсѧ в̾спѧ́ть и҆ постыдѧ́тсѧ, мы́слѧщїи мѝ ѕла́ѧ. Да воз̾вратѧ́тсѧ а҆́бїе стыдѧ́щесѧ, глаго́лющїи мѝ бла́гоже бла́гоже. Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀, всѝ и҆́щꙋщїи тебѐ бж҃е. И҆ глаго́лютъ вы́нꙋ, да воз̾вели́читсѧ гдⷭ҇ь лю́бѧщїи спасе́нїе твоѐ. А҆́зъ же ни́щь є҆́смь и҆ ᲂу҆бо́гъ, бж҃е помози́ ми. Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ.</p>

<p><red>ѱало́мъ, рм҃в. Г</red>дⷭ҇и ᲂу҆слы́ши моли́твꙋ мою̀, внꙋшѝ моле́нїе моѐ во и҆́стинѣ твое́й, ᲂу҆слы́ши мѧ в̾ пра́вдѣ твое́й. И҆ не вни́ди в̾ сꙋ́дъ с̾ рабѡ́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́и. Ꙗ҆́кѡ погна̀ вра́гъ дш҃ꙋ мою̀, смири́лъ є҆́сть в̾ землѝ живо́тъ мо́й. Посади́лъ мѧ є҆́сть в̾ те́мныхъ ꙗ҆́кѡ ме́ртвыѧ вѣ́кꙋ, и҆ ᲂу҆ны̀ во мнѣ̀ дх҃ъ мо́й. во мнѣ̀ смꙋти́сѧ срⷣце моѐ. Помѧнꙋ́хъ днѝ дре́внїѧ. поꙋчи́хсѧ во всѣ́хъ дѣ́лѣхъ твои́хъ, и҆ въ дѣ́лѣхъ рꙋ́кꙋ твое́ю поꙋча́хсѧ. Воз̾дѣ́хъ к̾ тебѣ̀ рꙋ́цѣ моѝ, дш҃а моѧ̀ ꙗ҆́кѡ землѧ̀ без̾во́днаѧ тебѣ̀. Ско́рѡ ᲂу҆слы́ши мѧ гдⷭ҇и, и҆счезѐ дх҃ъ мо́й. Не ѿвратѝ лица̀ твоегѡ̀ ѿ менѐ, и҆ ᲂу҆подо́блюсѧ низ̾ходѧ́щимъ в̾ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ᲂу҆пова́хъ. Скажѝ мнѣ̀ гдⷭ҇и пꙋ́ть во́ньже пойдꙋ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. И҆зми́ мѧ ѿ вра́гъ мои́хъ, гдⷭ҇и к̾ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гі́и наста́витъ мѧ̀ на́ землю пра́вꙋ. И҆́мене твоегѡ̀ ра́ди гдⷭ҇и, живи́ши мѧ, пра́вдою твое́ю и҆зведе́ши ѿ печа́ли дш҃ꙋ мою̀. И҆ ми́лостїю твое́ю потреби́ши врагѝ моѧ̀, и҆ погꙋби́ши всѧ̀ стꙋжа́ющїѧ дш҃и мое́й, ꙗ҆́кѡ а҆́зъ ра́бъ тво́й є҆́смь.</p>

<p><red>та́же, С</red>ла́ва в̾вы́шнихъ бг҃ꙋ, и҆ наземлѝ ми́ръ, в̾ человѣ́цѣхъ бл҃говоле́нїе. хва́лимъ тѧ̀, бл҃гослови́мъ тѧ̀ <red>[покло́н̾],</red> кла́нѧемтисѧ, славосло́вимъ тѧ̀ <red>[покло́н̾],</red> бл҃годари́мъ тѧ̀ вели́кїѧ ра́ди сла́вы твоеѧ̀ <red>[покло́н̾]. </red>гдⷭ҇и цр҃ю нбⷭ҇ныи, бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е. гдⷭ҇и бж҃е а҆́гньче бж҃їи сн҃е ѻ҆ч҃ь. взе́млѧи грѣхѝ ми́ра поми́лꙋй на́съ. взе́млѧи грѣхѝ ми́ра прїимѝ моли́твы на́ша. сѣдѧ́и ѡ҆деснꙋ́ю ѻ҆ц҃а поми́лꙋй на́съ. ꙗ҆́кѡ ты̀ є҆ди́нъ ст҃ъ, ты̀ є҆ди́нъ гдⷭ҇ь і҆с҃ъ хрⷭ҇то́съ, въ сла́вꙋ бг҃ꙋ ѻ҆ц҃ꙋ, а҆ми́нь. <red>Н</red>а всѧ́кꙋ но́щь бл҃гословлю́ тѧ, и҆ восхвалю̀ и҆́мѧ твоѐ во́ вѣки, и҆ в̾ вѣ́къ вѣ́ка. <red>Г</red>дⷭ҇и прибѣ́жище бы́сть на́мъ, в̾ ро́дъ и҆ ро́дъ. а҆́зъ рѣ́хъ, гдⷭ҇и поми́лꙋй мѧ, и҆ и҆сцѣлѝ дш҃ꙋ мою̀, ꙗ҆́кѡ согрѣши́хъ тебѣ̀. гдⷭ҇и к̾ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й, ꙗ҆́кѡ ѿ тебѐ є҆́сть и҆сто́чникъ живота̀. во́ свѣтѣ твое́мъ ᲂу҆́зримъ свѣ́тъ. проба́ви ми́лость твою̀ вѣ́дꙋщимъ тѧ̀. <red>С</red>подо́би гдⷭ҇и в̾ но́щь сїю̀, без̾ грѣха̀ сохрани́тисѧ на́мъ. бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ. и҆ хва́льно и҆ просла́влено и҆́мѧ твоѐ во́ вѣки, а҆ми́нь. <red>Б</red>ꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ᲂу҆пова́хомъ натѧ̀. бл҃гослове́нъ є҆сѝ гдⷭ҇и, наꙋчѝ на́съ ѡ҆правда́нїемъ твои́мъ. бл҃гослове́нъ є҆сѝ влⷣко, вразꙋмѝ на́съ ѡ҆правда́нїемъ твои́мъ. бл҃гослове́нъ є҆сѝ ст҃ы́и, просвѣтѝ на́съ ѡ҆правда́нїемъ твои́мъ. <red>Г</red>дⷭ҇и млⷭ҇ть твоѧ̀ во́ вѣки, и҆ дѣ́ла рꙋ́кꙋ твое́ю не пре́зри. тебѣ̀ подоба́етъ хвала̀, тебѣ̀ подоба́етъ пѣ́нїе. тебѣ̀ сла́ва подоба́етъ, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

<p>А҆́<red>ще ли пе́рваѧ нлⷣѧ ст҃а́гѡ поста̀. гл҃емъ: т</red>рⷭ҇то́е, и҆ по ѻ҆́ч҃е на́шъ. <red>і҆єре́й гл҃етъ, воз̾гла́съ. ꙗ҆́</red>кѡ твоѐ є҆́сть црⷭ҇тво. <red>ли́къ пое́тъ: а҆</red>ми́нь. <red>Г</red>дⷭ҇и си́лъ сна́ми. <red>в̾ про́чаѧ же нлⷣи, и҆ посты̀, пое́мъ.</red></p>

<p>К<red>ано́нъ прест҃ѣ́й бцⷣѣ, та́же, совокꙋ́пльшесѧ ѻ҆́ба ли́ка пою́тъ. Д</red>осто́йнѡ є҆́сть. <red>[покло́нъ до землѝ]. т</red>рⷭ҇то́е, и҆ по ѻ҆́ч҃е на́шъ. <red>а҆́ще є҆́сть по́стъ вели́кїи, и҆ начина́етъ, а҃, ли́къ. тропа́рь. гла́съ, ѕ҃. Г</red>дⷭ҇и си́лъ с̾ на́ми бꙋ́ди, и҆но́го бо ра́звѣ тебѐ помо́щника в̾ ско́рбехъ не и҆́мамы. гдⷭ҇и си́лъ поми́лꙋй на́съ. <red>и҆ дрꙋгі́и ли́къ, пое́тъ то́йже сти́хъ: г</red>дⷭ҇и си́лъ с̾ на́ми. <red>посе́мъ пе́рвыи ли́къ. сти́хъ, а҃. х</red>вали́те бг҃а во ст҃ы́хъ є҆гѡ̀, хвали́те є҆го̀ во ᲂу҆тверже́нїи си́лъ є҆гѡ̀. <red>и҆ а҆́бїе вторы́и ли́къ пое́тъ тропа́рь, г</red>дⷭ҇и си́лъ с̾ на́ми. <red>та́кѡ и҆ про́чаѧ стихѝ пра́выи ли́къ пое́тъ. а҆ тропарѝ пое́тъ лѣ́выи ли́къ.</red></p>

<p><red>сти́хъ, в҃. х</red>вали́те є҆го̀ на си́лахъ є҆гѡ̀, хвали́те є҆го̀ по премно́гомꙋ вели́чествїю є҆гѡ̀. <red>г</red>дⷭ҇и си́лъ с̾ на́ми.</p>

<p><red>сти́хъ, г҃. х</red>вали́те є҆го̀ во́ гласѣ трꙋ́бнѣмъ, хвали́те є҆го̀ во ѱалты́ри и҆ гꙋ́слѣхъ. <red>г</red>дⷭ҇и си́лъ с̾ на́ми.</p>

<p><red>сти́хъ, д҃. х</red>вали́те є҆го̀ въ тимпа́нѣ и҆ ли́цѣ, хвали́те є҆го̀ во стрꙋ́нахъ и҆ ѻ҆рга́нѣхъ. <red>г</red>дⷭ҇и си́лъ с̾ на́ми.</p>

<p><red>сти́хъ, є҃. х</red>вали́те є҆гѡ̀ въ кимва́лѣхъ доброгла́сныхъ, хвали́те є҆гѡ̀ в̾ кимва́лѣхъ восклица́нїѧ. Всѧ́ко дыха́нїе да хва́литъ гдⷭ҇а. <red>г</red>дⷭ҇и си́лъ с̾ на́ми.</p>

<p><red>та́же, ѻ҆́ба ли́ка совокꙋ́пльшесѧ в̾кꙋ́пѣ, сі́й сти́хъ пою́тъ: х</red>вали́те бг҃а во ст҃ы́хъ є҆гѡ̀, хвали́те є҆го̀ во ᲂу҆твержде́нїи си́лъ є҆гѡ̀. <red>г</red>дⷭ҇и си́лъ с̾ на́ми.</p>

<p><red>сла́ва. гласъ, ѕ҃. Г</red>дⷭ҇и, а҆́ще не бы́хомъ ст҃ы́ѧ твоѧ̀ и҆мѣ́ли моли́твеники, и҆ бл҃госты́ню твою̀ ми́лꙋющꙋю на́съ, ка́кѡ смѣ́ли бы́хомъ сп҃се пѣ́ти тѧ, є҆го́же славосло́вѧтъ бес̾преста́ни а҆́гг҃ли. сердцевѣ́дче, пощадѝ дш҃а на́ша. <red>и҆ ны́нѣ. М</red>но́гаѧ премно́жества мои́хъ бцⷣе согрѣше́нїй, к̾ тебѣ̀ прибѣго́хъ пречⷭ҇таѧ, спасе́нїѧ тре́бꙋѧ. посѣтѝ болѣ́знꙋющꙋю мою̀ дш҃ꙋ, и҆ молѝ сн҃а своегѡ̀ и҆ бг҃а на́шегѡ, пода́ти ми ѡ҆ставле́нїе, и҆́хже содѣ́ѧхъ ѕлѣ̀, є҆ди́на бл҃гослове́наѧ. <red>В</red>сест҃а́ѧ бцⷣе, во́ времѧ живота̀ моегѡ̀ не ѡ҆ста́ви менѐ, и҆ человѣ́честѣй по́мощи не в̾вѣ́ри менѐ. но сама́ мѧ застꙋпѝ и҆ поми́лꙋй мѧ. <red>В</red>сѐ ᲂу҆пова́нїе моѐ к̾ тебѣ̀ воз̾лага́ю, мт҃и бж҃їѧ сохрани́ мѧ во свое́мъ сѝ кро́вѣ.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: б</red>ж҃е ᲂу҆ще́дри ны и҆ бл҃гослови́ ны.</p>

<p>И҆<red> твори́мъ вели́кїѧ покло́ны съ моли́твою ст҃а́гѡ є҆фре́ма, ꙗ҆́коже ꙗ҆вле́но в̾ вече́рни.</red></p>

<p>П<red>оси́хъ, мл҃тва прⷭ҇тѣ́й бцⷣѣ, вели́кагѡ васи́лїѧ.</red></p>

<p><red>Н</red>ескве́рнаѧ, небла́знаѧ, нетлѣ́ннаѧ, пречⷭ҇таѧ бг҃оневѣ́сто влⷣчце, ꙗ҆́же бг҃а сло́ва чл҃кѡмъ, пресла́внымъ сѝ ржⷭ҇тво́мъ со є҆дини́вши. и҆ па́дшее є҆стество̀ ро́да на́шегѡ, нбⷭ҇нымъ совокꙋ́пльши, ꙗ҆́же ненаде́жнымъ є҆ди́на наде́жда, и҆ побѣжда́емымъ помо́щница. гото́вое застꙋпле́нїе к̾ тебѣ̀ прибѣга́ющимъ, и҆ всѣ́мъ хрⷭ҇тїѧ́нѡмъ прибѣ́жище, негнꙋша́йсѧ менѐ грѣ́шнагѡ и҆ скве́рнагѡ, и҆́же скве́рными по́мыслы и҆ словесы̀, и҆ дѣ́лы и҆ дѣѧ́ньми, всего̀ себѐ непотре́бна сотво́рша, и҆ сласте́мъ ᲂу҆ны́нїѧ, и҆ лѣ́ности нра́вомъ раба̀ бы́вша. но ꙗ҆́кѡ чл҃колюби́ваго бг҃а мт҃и, чл҃колю́бнѣ ᲂу҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ, и҆ прїимѝ моѐ є҆́же ѿ скве́рныхъ ᲂу҆сте́нъ приноси́мое тебѣ̀ моле́нїе. и҆ своегѡ̀ сн҃а и҆ на́шегѡ влⷣкꙋ и҆ гдⷭ҇а, мт҃рьнимъ сѝ дерзнове́нїемъ ѡ҆бье́мши ᲂу҆молѝ, ꙗ҆́кѡ да ѿве́рзетъ и҆ мнѣ̀ чл҃колю́бное милосе́рдїе своеѧ̀ бл҃гости. и҆ презрѣ́въ моѧ̀ бесчи́сленаѧ прегрѣше́нїѧ, ѡ҆брати́тъ мѧ̀ на покаѧ́нїе, и҆ свои́мъ за́повѣдемъ дѣ́лателѧ и҆скꙋ́сна ꙗ҆ви́тъ мѧ. пред̾ста́ни ми приснѡмлⷭ҇тиваѧ, и҆ милосе́рдаѧ и҆ чл҃колюби́ваѧ в̾ настоѧ́щей се́й жи́зни, тѣ́плаѧ пред̾ста́тельнице и҆ помо́щнице, сопроти́вныхъ полкѝ ѿгонѧ́ющи, и҆ ко спасе́нїю наставлѧ́ющи мѧ̀.  и҆ во́времѧ и҆схо́да моегѡ̀, ѡ҆каѧ́ннꙋю ми дш҃ꙋ соблюда́ющи, и҆ те́мныѧ ѻ҆́бразы лꙋка́выхъ бѣсо́въ, дале́че ѿ неѧ̀ ѿрѣва́ющи. въ стра́шныи же де́нь пра́веднагѡ сꙋда̀, вѣ́чныѧ мѧ̀ и҆збавлѧ́ющи мꙋ́ки. и҆ неи҆зрече́ннѣй сла́вѣ твоегѡ̀ сн҃а и҆ бг҃а на́шегѡ, наслѣ́дника мѧ̀ показа́ющи. є҆ѧ́же да ᲂу҆лꙋчꙋ̀ влⷣчце моѧ̀ прест҃а́ѧ бцⷣе, твоегѡ̀ ра́ди хода́тайства и҆ застꙋпле́нїѧ, бл҃года́тїю и҆ чл҃колю́бїемъ, є҆диноро́днагѡ сн҃а твоегѡ̀, гдⷭ҇а бг҃а и҆ сп҃са на́шегѡ і҆с҃а хрⷭ҇та̀. є҆мꙋ́же подоба́етъ всѧ́ка сла́ва, че́сть и҆ поклонѧ́нїе, съ без̾нача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ, и҆ животворѧ́щимъ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>а҆́щели є҆́сть вели́кїи по́стъ, гл҃емъ, т</red>рⷭ҇то́е, и҆ по ѻ҆́ч҃е на́шъ, <red>воз̾гла́са нѣ́сть. гдⷭ҇и поми́лꙋй, ві҃.</red></p>

<p><red>та́же, мл҃тва, ст҃а́гѡ а҆нтїѡ́ха мни́ха. Д</red>а́ждь на́мъ влⷣко на́ сонъ грѧдꙋ́щимъ, поко́й дꙋшѝ и҆ тѣ́лꙋ, и҆ сохранѝ на́съ ѿ мра́чнагѡ сна̀ грѣхо́внагѡ, и҆ всѧ́кагѡ те́мнагѡ и҆ нощна́гѡ сладостра́стїѧ. ᲂу҆ти́ши стремле́нїе страсте́мъ, и҆ ᲂу҆гасѝ тѣле́сное разжже́нїе, и҆ стрѣ́лы лꙋка́вагѡ, ꙗ҆́же на ны̀ лꙋка́внѡ дви́жимыѧ. и҆ воста́нїѧ пло́ти на́шеѧ ᲂу҆толѝ, и҆ всѧ́ко земно́е и҆ ве́щное мꙋдрова́нїе ᲂу҆спѝ. и҆ да́рꙋй на́мъ бж҃е бо́дръ ᲂу҆́мъ, и҆ цѣломꙋ́дръ по́мыслъ, срⷣце трезвѧ́щесѧ, со́нъ лего́къ, и҆ всѧ́кагѡ сатанина̀ мечта́нїѧ не и҆скꙋ́сенъ. воста́ви же на́съ во́ времѧ мл҃твы, ᲂу҆тверже́ны в̾ за́поведѣхъ твои́хъ, и҆ па́мѧть сꙋде́бъ твои́хъ в̾ себѣ̀ вы́нꙋ и҆мꙋ́ща, и҆ всено́щное славосло́вїе на́мъ да́рꙋй, пѣ́ти и҆ бл҃гослови́ти и҆ сла́вити, пречⷭ҇тно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>ресла́внаѧ и҆ при́снѡ дв҃о бцⷣе мр҃і́е, мт҃и хрⷭ҇та̀ бг҃а на́шегѡ, прїимѝ мл҃твы на́ша, и҆ принесѝ ѧ҆̀ сн҃ꙋ своемꙋ̀ и҆ бг҃ꙋ на́шемꙋ, да спасе́тъ и҆ просвѣти́тъ тебѐ ра́ди дш҃а на́ша. <red>О</red>у҆пова́нїе на́мъ бг҃ъ, и҆ прибѣ́жище на́ше хрⷭ҇то́съ, и҆ покрови́тель на́мъ є҆́сть дх҃ъ ст҃ы́и.</p>

<p><red>та́же, і҆єре́й, гл҃етъ. с</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ гл҃етъ: сла́ва, и҆ ны́нѣ. г</red>дⷭ҇и поми́лꙋй, вⷤ, гдⷭ҇и бл҃гословѝ.</p>

<p><red>в</red>̾мѣ́стѡ, ѿпꙋ́ста.<red> гл҃етъ і҆єре́й моли́твꙋ сїю̀: В</red>лⷣко многомлⷭ҇тиве, гдⷭ҇и і҆с҃е хрⷭ҇тѐ бж҃е на́шъ, мл҃твами пречⷭ҇тыѧ и҆ пребл҃гослове́нныѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и. си́лою чⷭ҇тна́гѡ и҆ животворѧ́щагѡ крⷭ҇та̀. застꙋпле́нїемъ чⷭ҇тны́хъ нбⷭ҇ныхъ си́лъ беспло́тныхъ. чⷭ҇тна́гѡ и҆ сла́внагѡ проро́ка и҆ прⷣтчи крⷭ҇тлѧ і҆ѡа́нна. ст҃ы́хъ сла́вныхъ и҆ всехва́льныхъ а҆пⷭ҇лъ. ст҃ы́хъ добропобѣ́дныхъ мꙋ́ченикъ. прпⷣбныхъ и҆ бг҃оно́сныхъ ѻ҆ц҃ъ на́шихъ. и҆ ст҃ы́хъ пра́ведныхъ бг҃оѻ҆ц҃ъ, і҆ѡаки́ма и҆ а҆́нны. <red>и҆ ст҃а́гѡ, і҆мⷬ҇къ, є҆го́же є҆́сть хра́мъ.</red> и҆ всѣ́хъ ст҃ы́хъ твои́хъ, бл҃гопрїѧ́тнꙋ сотворѝ моли́твꙋ на́шꙋ, и҆ да́рꙋй на́мъ ѡ҆ставле́нїе прегрѣше́нїемъ на́шимъ. покры́й на́съ кро́вомъ крилꙋ̀ твое́ю, и҆ ѿженѝ ѿ на́съ всѧ́когѡ врага̀ и҆ сопоста́та. ᲂу҆мирѝ жи́знь на́шꙋ гдⷭ҇и, и҆ поми́лꙋй на́съ, и҆ ми́ръ сво́й, и҆ спасѝ дш҃а на́ша, ꙗ҆́кѡ бл҃гъ и҆ чл҃колю́бецъ. <red>и҆ та́кѡ прекло́ньсѧ і҆єре́й гл҃етъ: Б</red>л҃гослови́те мѧ ѻ҆ц҃ы ст҃і́и, и҆ прости́те мѧ грѣ́шнагѡ, є҆ли́кѡ согрѣши́хъ сло́вомъ и҆ дѣ́ломъ и҆ помышле́нїемъ, и҆ всѣ́ми чꙋ́вствы мои́ми.</p>

<p><red>и҆ ѿвѣща́ютъ є҆мꙋ̀ бра́тїѧ, б</red>г҃ъ да прости́тъ тѧ̀ и҆ поми́лꙋетъ. <red>та́коже и҆ са́ми сотворѧ́ютъ проти́вꙋ є҆мꙋ̀ мета́нїе до землѝ, гл҃юще ко́ждо и҆́хъ к̾ себѣ̀: П</red>рости́ мѧ ѻ҆́ч҃е ст҃ы́и и҆ бл҃гословѝ, є҆ли́ка согрѣши́хъ во всѧ̀ днѝ живота̀ моегѡ̀. и҆ в̾ сі́й де́нь бесчисла̀ согрѣши́хъ дш҃е́ю и҆ тѣ́ломъ, сно́мъ и҆ лѣ́ностїю, помраче́нїемъ бѣсо́вскимъ. в̾ мы́слѣхъ нечи́стыхъ, в̾ забы́тїи ᲂу҆ма̀, и҆ во ѡ҆сꙋжде́нїи согрѣши́хъ се́рдцемъ, и҆ всѣ́ми мои́ми чꙋ́вствы, слꙋ́хомъ и҆ ви́домъ, во́лею и҆ нево́лею, и҆ нѣ́сть тогѡ̀ грѣха̀, є҆го́же несотвори́хъ. но ѡ҆ всѣ́хъ ка́юсѧ, прости́ мѧ ѻ҆́ч҃е ст҃ы́и и҆ бл҃гословѝ, и҆ помоли́сѧ ѡ҆ мнѣ̀ грѣ́шнѣмъ. <red>посе́мъ настоѧ́тель глаго́летъ: Б</red>л҃года́тїю свое́ю бг҃ъ да прости́тъ и҆ поми́лꙋетъ всѣ́хъ на́съ. <red>та́же, і҆єре́й гл҃етъ є҆ктенїю̀: П</red>омо́лимсѧ ѡ҆ странѣ̀ росси́йстей, и҆ ѡ҆ спасе́нїи є҆ѧ̀. <red>бг҃ъ да сохрани́тъ и҆ поми́лꙋетъ є҆ѧ̀. Ѡ҆</red> прⷭ҇нопа́мѧтныхъ, и҆ бл҃же́нныхъ созда́телей ст҃а́гѡ хра́ма сего̀. <red>бг҃ъ да спасе́тъ и҆ поми́лꙋетъ и҆́хъ. </red>А҆́<red>ще ли монасты́рь гл҃и, с</red>т҃ы́ѧ ѻ҆би́тели сеѧ̀.<red> Ѡ҆</red> преосщ҃е́ннейшемъ митрополи́те на́шемъ, і҆мⷬ҇къ. <red>бг҃ъ да спасе́тъ и҆ поми́лꙋетъ є҆го̀. Ѡ҆</red> послꙋжи́телехъ цр҃ко́вныхъ. <red>бг҃ъ да спасе́тъ и҆ поми́лꙋетъ и҆́хъ. Ѡ҆</red> пособле́нїи, и҆ ᲂу҆крѣпле́нїи, хрⷭ҇толюби́вагѡ во́инства. <red>бг҃ъ да поспѣши́тъ и҆ поми́лꙋетъ и҆́хъ. Ѡ҆</red> ѻ҆ц҃ѣ́хъ на́шихъ дх҃о́вныхъ. <red>а҆́ще монасты́рь, Ѡ҆</red> ѻ҆ц҃ѣ на́шемъ и҆гꙋ́менѣ, і҆мⷬ҇къ, и҆ все́й є҆́же ѡ҆ хрⷭ҇тѐ бра́тїи на́шей. <red>бг҃ъ да спасе́тъ и҆ поми́лꙋетъ и҆́хъ. Ѡ҆</red> по́сланныхъ на слꙋ́жбꙋ, ѻ҆ц҃ъ и҆ бра́тїй на́щихъ. <red>бг҃ъ да поспѣши́тъ и҆ поми́лꙋетъ и҆́хъ. Ѡ҆</red> послꙋжи́вшихъ, и҆ ны́нѣ слꙋжа́щихъ, во ст҃ѣ́мъ хра́мѣ се́мъ. <red>и҆лѝ, в</red>о ст҃ѣ́й ѻ҆би́тели се́й. <red>бг҃ъ да спасе́тъ и҆ поми́лꙋетъ и҆́хъ. Ѡ҆</red> ненави́дѧщихъ, и҆ лю́бѧщихъ на́съ. <red>бг҃ъ да прости́тъ и҆ поми́лꙋетъ и҆́хъ. Ѡ҆ </red>да́вшихъ на́мъ ми́лостыню, и҆ заповѣ́давшихъ на́мъ недосто́йнымъ, моли́тисѧ ѡ҆ ни́хъ. <red>бг҃ъ да прости́тъ и҆ поми́лꙋетъ и҆́хъ. Ѡ҆</red> всѣ́хъ скорбѧ́щихъ, и҆ в̾ не́мощехъ слежа́щихъ, и҆ въ темни́цахъ сѣдѧ́щихъ. <red>бг҃ъ да возста́витъ, и҆ и҆сцѣли́тъ и҆ поми́лꙋетъ и҆́хъ. Ѡ҆</red> недꙋ́гꙋющихъ, и҆ стра́ждꙋщихъ. <red>бг҃ъ да спасе́тъ и҆ поми́лꙋетъ и҆́хъ. Ѡ҆</red> и҆збавле́нїи плѣне́ныхъ. <red>бг҃ъ да свободи́тъ и҆ поми́лꙋетъ и҆́хъ. Ѡ҆</red> и҆́же по вода́мъ пла́вающихъ, и҆ в̾ пꙋтѝ ше́ствꙋющихъ. <red>бг҃ъ да спасе́тъ и҆ поми́лꙋетъ и҆́хъ. И҆</red> ѡ҆ всѧ́кой дꙋшѝ хрⷭ҇тїѧ́нской. <red>бг҃ъ да прости́тъ и҆ поми́лꙋетъ и҆́хъ. И҆</red> ѡ҆ ᲂу҆множе́нїи плодо́въ земны́хъ. <red>бг҃ъ да ᲂу҆мно́житъ плоды̀ земны́ѧ. </red>А҆́<red>ще кромѣ̀ нлⷣи, и҆лѝ празднества̀, гл҃емъ заꙋпоко́й.</red></p>

<p><red>П</red>омѧ́немъ пре́жде ᲂу҆со́пшихъ преста́вленыѧ ѿ житїѧ̀ сегѡ̀, правосла́вныѧ цр҃и и҆ кн҃зи в̾кꙋ́пѣ, и҆ созда́тели ст҃а́гѡ хра́ма сегѡ̀.<red> и҆лѝ, с</red>т҃ы́ѧ ѻ҆би́тели сеѧ̀.<red> мы́ </red>же ѿвѣща́емъ, <red>бг҃ъ да помѧне́тъ и҆ ᲂу҆поко́итъ и҆́хъ. П</red>атрїа́рхи, и҆ митрополи́ты, и҆ а҆рхїєпкⷭ҇пы, и҆ є҆пкⷭ҇пы, и҆ ѻ҆ц҃ы дх҃о́вныѧ. <red>бг҃ъ да помѧне́тъ и҆ ᲂу҆поко́итъ и҆́хъ. Р</red>оди́тели и҆ сро́дники на́ша по́ плоти. <red>бг҃ъ да помѧне́тъ и҆ ᲂу҆поко́итъ и҆́хъ. И҆</red> всѣ́хъ пре́жде почи́вшихъ, пра́ѻ҆ц҃ъ и҆ ѻ҆ц҃ъ и҆ бра́тїи на́шихъ. <red>бг҃ъ да помѧне́тъ и҆ ᲂу҆поко́итъ и҆́хъ. И҆</red> послꙋжи́вшихъ во ст҃ѣ́мъ хра́мѣ се́мъ. <red>и҆лѝ, в</red>ъ ст҃ѣ́й ѻ҆би́тели се́й. <red>бг҃ъ да помѧне́тъ и҆ ᲂу҆поко́итъ и҆́хъ. И҆</red> и҆́же здѣ̀ лежа́щихъ, и҆ по всю́дꙋ правосла́вныхъ христїа́нъ. <red>бг҃ъ да помѧне́тъ и҆ ᲂу҆поко́итъ и҆́хъ. </red>Т<red>а́же, и҆гꙋ́менъ рече́тъ, З</red>а мл҃твъ пречⷭ҇тыѧ твоеѧ̀ мт҃ре, и҆ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃е на́шъ поми́лꙋй на́съ. <red>ли́къ, а҆</red>ми́нь. <red>посе́мъ настоѧ́тель, ста́нетъ проти́въ ст҃ы́хъ вра́тъ, и҆ твори́тъ покло́ны трѝ доземлѝ. та́же, проще́нїе къ бра́тїи глаго́летъ: Б</red>л҃гослови́те ѻ҆ц҃ы ст҃і́и и҆ бра́тїѧ, и҆ прости́те мѧ грѣ́шнаго, є҆ли́ка согрѣши́хъ во всѧ̀ днѝ живота̀ моегѡ̀ дш҃е́ю и҆ тѣ́ломъ, сло́вомъ и҆ дѣ́ломъ и҆ помышле́нїемъ, и҆ всѣ́ми мои́ми чꙋ́вьствы. И҆ <red>покло́нъ до землѝ.</red> И҆ <red>ѿвѣща́ютъ бра́тїѧ.</red> Б<red>г҃ъ да прости́тъ тѧ̀ честны́и ѻ҆́ч҃е. </red>Т<red>а́ко же и҆ бра́тїѧ творѧ́тъ покло́ны к̾ настоѧ́телю. и҆ глаго́лютъ ко́ждо и҆́хъ.</red> П<red>рости́ мѧ ѻ҆́ч҃е ст҃ы́и и҆ бл҃гословѝ грѣ́шнагѡ.</red> И҆ <red>про́чее по́ рѧдꙋ.</red> Н<red>астоѧ́тель же рече́тъ.</red> Б<red>л҃года́тїю свое́ю бг҃ъ да прости́тъ, и҆ поми́лꙋетъ всѣ́хъ на́съ. И҆ </red>прїи́мше</p>

<p>проще́нїе и҆́дꙋтъ бра́тїѧ ко́ждо въ кѣ́лїи своѧ̀</p>

<p>со всѧ́кимъ молча́нїемъ, во є҆́же ᲂу҆праж</p>

<p>нѧ́тисѧ на кѣле́йное пра́вило, и҆ во</p>

<p>чте́нїи поко́итисѧ, ꙗ҆́коже</p>

<p>мощѝ воста́ти на пра́</p>

<p>вило цр҃ко́вное.</p>

<p>В<red>ѣ́дати и҆ сѐ потре́ба. Ꙗ҆́</red>кѡ и҆ в̾ про́чїѧ посты̀ є҆гда̀ є҆́сть а҆ллилꙋ́їѧ, пое́мъ тꙋ́же вели́кꙋю па́вечерницꙋ, кромѣ̀, гдⷭ҇и си́лъ с̾ на́ми. Гл҃ютъ босѧ тропарѝ ѻ҆бы́чныѧ, ꙗ҆́кѡ посе́мъ ни́же є҆́сть вѣ ма́лѣй па́вечерницѣ ѡ҆пи́сано. И҆ <red>сѐ ᲂу҆́бѡ вѣ́дати потре́бнѡ є҆́сть. Ꙗ҆́</red>кѡ и҆ втора́ѧ, сре́днѧѧ па́вечерница пое́тсѧ. ꙗ҆́коже бо пра́здники, по преда́нїю цр҃ко́вномꙋ, на́ три чи́ны и҆́мꙋтъ раздѣле́нїе, си́рѣчь, на вели́кїѧ, на сре́днїѧ, и҆ на ма́лыѧ: си́це и҆ па́чечерницы, по́чинꙋ пра́здникѡвъ положены̀ сꙋ́ть. Въ вели́кїѧ бо пра́здники, внегда̀ быва́етъ бдѣ́нїе, и҆ во всѧ́кїѧ предисꙋбо́тныѧ и҆ недѣ́льнаѧ ве́черы, и҆ в̾ наро́читыхъ ст҃ы́хъ, є҆гда̀ и҆мѣ́ютъ многомлⷭ҇тиво, гл҃етсѧ ма́лаѧ па́вечерница. Въ по́стныѧ же днѝ, си́рѣчь, в̾ по́стъ ст҃ы́хъ а҆пⷭ҇лъ, и҆ в̾ по́стъ ст҃ы́ѧ бцⷣы, и҆ в̾ по́стъ ржⷭ҇тва̀ хрⷭ҇то́ва, є҆гда̀ нѣ́сть тропарѧ̀ ст҃о́мꙋ, но а҆ллилꙋ́їѧ, тогда̀ пое́тсѧ неѳимѡ́нъ, ꙗ҆́коже в̾ предѝ к̾ концꙋ̀ неѳимѡ́на ѡ҆ се́мъ ᲂу҆каза́сѧ. є҆гда́же є҆́сть тропа́рь ст҃о́мꙋ, а҆́ще в̾ посты̀, и҆лѝ междꙋ̀ посто́въ, тогда̀ пое́тсѧ сїѧ̀ сре́днѧѧ па́вечерница во всѐ лѣ́то.</p>

</document>