<document xmlns="http://www.ponomar.net/culiturgical">
<p>Н<red>ача́ло часа̀ шеста́гѡ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃г. Б</red>ж҃е во́ и҆мѧ твоѐ спаси́ мѧ, и҆ в̾ си́лѣ твое́й сꙋди́ ми. Бж҃е ᲂу҆слы́ши мл҃твꙋ мою̀, внꙋшѝ глаго́лы ᲂу҆́стъ мои́хъ. Ꙗ҆́кѡ чꙋ́ждїи воста́ша на мѧ̀, и҆ крѣ́пцыи взыска́ша дш҃ꙋ мою̀, и҆ не пред̾ложи́ша бг҃а пред̾ собо́ю. Се́бо бг҃ъ помога́етъ ми, и҆ гдⷭ҇ь застꙋ́пникъ дш҃и мое́й. Ѿврати́тъ ѕла́ѧ врагѡ́мъ мои́мъ, и҆́стиною твое́ю потребѝ и҆́хъ. Во́лею пожрꙋ̀ тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ бл҃го. Ꙗ҆́кѡ ѿ всѧ́кїѧ печа́ли и҆зба́ви мѧ. и҆ на врагѝ моѧ̀ воз̾зрѣ̀ ѻ҆́ко моѐ.</p>

<p><red>ѱало́мъ, н҃д. В</red>нꙋшѝ бж҃е мл҃твꙋ мою̀, и҆ не пре́зри моле́нїѧ моегѡ̀. воньми́ ми, и҆ ᲂу҆слы́ши мѧ. Воз̾скорбѣ́хъ печа́лїю мое́ю, и҆ смꙋти́хсѧ, ѿ́ гласа вра́жїѧ и҆ ѿстꙋже́нїѧ грѣ́шнича. Ꙗ҆́кѡ ᲂу҆клони́ша на мѧ̀ без̾зако́нїе, и҆ во́ гнѣвѣ враждова́хꙋ мѝ. Се́рдце моѐ смꙋти́сѧ во мнѣ̀, и҆ стра́хъ сме́рти нападѐ на мѧ̀. Боѧ́знь и҆ тре́петъ прїи́де на мѧ̀, и҆ покры́ мѧ тма̀. И҆ рѣ́хъ, кто̀ да́стъ ми крилѣ̀ ꙗ҆́кѡ го́лꙋби; и҆ полещꙋ̀, и҆ почі́ю. Сѐ ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни. Ча́ѧхъ бг҃а спаса́ющагѡ мѧ̀, ѿ малодꙋ́шїѧ и҆ бꙋ́ри. Потопѝ гдⷭ҇и, и҆ раздѣлѝ ꙗ҆зы́ки и҆́хъ. ꙗ҆́кѡ ви́дѣхъ без̾зако́нїе, и҆ пререка́нїе во́ градѣ. Де́нь и҆ но́щь ѡ҆бы́детъ и҆̀ по стѣна́мъ є҆гѡ̀, без̾зако́нїе и҆ трꙋ́дъ посредѣ̀ є҆гѡ̀, и҆ не пра́вда. И҆ не ѡ҆скꙋдѣ̀ ѿ пꙋте́й є҆гѡ̀ ли́хва и҆ ле́сть. Ꙗ҆́кѡ а҆́ще бы вра́гъ поноси́лъ мѝ, претерпѣ́лъ бы́хъ ᲂу҆́бѡ. И҆ а҆́ще бы ненавидѧ́и мѧ на мѧ̀ велерѣ́чевалъ, ᲂу҆кры́лбыхсѧ ѿ негѡ̀. Ты́ же чл҃че равнодꙋ́шне, влⷣко мо́й и҆ зна́емыи мо́й, и҆́же кꙋ́пнѡ наслади́лъ мѧ є҆сѝ бра́шна, во́ храмѣ бж҃їи ходи́ховѣ є҆диномышле́нїемъ. Да прїи́детъ же сме́рть на нѧ̀, и҆ сни́дꙋтъ во а҆́дъ жи́ви. ꙗ҆́кѡ лꙋка́вство в̾ жили́щихъ и҆́хъ, посредѣ̀ и҆́хъ. А҆́зъ къ бг҃ꙋ воз̾ва́хъ, и҆ гдⷭ҇ь ᲂу҆слы́ша мѧ. Ве́черъ и҆ заꙋ́тра и҆ полꙋ́дне, повѣ́мъ и҆ воз̾вѣщꙋ̀, и҆ ᲂу҆слы́шитъ гла́съ мо́й. И҆зба́витъ ми́ромъ дш҃ꙋ мою̀ ѿ приближа́ющихсѧ мнѣ̀, ꙗ҆́кѡ во мно́зѣ бѧ́хꙋ со мно́ю. Оу҆слы́шитъ бг҃ъ, и҆ смири́тъ и҆́хъ, сы́и пре́жде вѣ́къ. Нѣ́сть бо и҆́мъ и҆змѣне́нїѧ, ꙗ҆́кѡ не ᲂу҆боѧ́шасѧ бг҃а. Про́стретъ рꙋ́кꙋ свою̀ на воз̾даѧ́нїе, ѡ҆скверни́ша завѣ́тъ є҆гѡ̀. Раздѣли́шасѧ ѿ́ гнѣва лица̀ є҆гѡ̀, и҆ прибли́жишасѧ срⷣца̀ и҆́хъ. ᲂу҆мѧ́кнꙋша словеса̀ и҆́хъ па́че є҆ле́ѧ, и҆ та̀ сꙋ́ть стрѣ́лы. Воз̾ве́рзи на́ гдⷭ҇а печа́ль твою̀, и҆ то́й тѧ̀ препита́етъ. не да́стъ в̾ вѣ́къ молвы̀ пра́ведникꙋ. Ты́ же бж҃е низ̾веде́ши и҆́хъ в̾ стꙋдене́цъ и҆стлѣ́нїѧ. Мꙋ́жїе кро́ви и҆ льстѝ, не преполовѧ́тъ дне́й свои́хъ, а҆́зъ же гдⷭ҇и ᲂу҆пова́ю на тѧ̀.</p>

<p><red>ѱало́мъ, ч҃. Ж</red>ивы́и въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇ви, застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ᲂу҆пова́ю на́нь. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Пле́щьма свои́ма ѡ҆сѣ́нитъ тѧ̀, и҆ под̾ крилѣ̀ є҆гѡ̀ надѣ́ешисѧ. Ѻ҆рꙋ́жїе ѡ҆бы́детъ тѧ̀ и҆́стина є҆гѡ̀, не ᲂу҆бои́шисѧ ѿ́ страха нощна́гѡ, ѿ стрѣлы̀ летѧ́щїѧ во́ дне. Ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебѐ, к̾ тебѣ́ же не прибли́житсѧ. Ѻ҆ба́че ѻ҆чи́ма свои́ма смо́триши, и҆ воздаѧ́нїе грѣ́шникѡмъ ᲂу҆́зриши. Ꙗ҆́кѡ ты̀ гдⷭ҇и ᲂу҆пова́нїе моѐ, вы́шнѧгѡ положи́лъ є҆сѝ прибѣ́жище твоѐ. Не прїи́детъ к̾ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои́мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да некогда̀ преткне́ши ѡ҆ ка́мень ногѝ твоеѧ̀. На а҆́спида и҆ васили́ска настꙋ́пиши, и҆ попере́ши льва̀ и҆ ѕмїѧ̀. Ꙗ҆́кѡ на мѧ̀ ᲂу҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воз̾зове́тъ ко мнѣ̀, и҆ ᲂу҆слы́шꙋ и҆̀. с̾ ни́мъ є҆́смь в̾ ско́рби, и҆змꙋ̀ и҆̀, и҆ просла́влю є҆гѡ̀. Долготꙋ̀ дні́й и҆спо́лню и҆̀. и҆ ꙗ҆влю̀ є҆мꙋ̀ спасе́нїе моѐ.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, <red>гⷤ. г</red>дⷭ҇и поми́лꙋй, <red>три́жды. с</red>ла́ва, <red>т</red>ропа́рь, дню̀, и҆лѝ ст҃о́мꙋ. <red>и҆ нн҃ѣ, боⷢ҇. Ꙗ҆́</red>кѡ не и҆́мамы дерзнове́нїѧ. <red>а҆́ще ли же по́стъ, пое́мъ на́ гласъ, и҃. И҆́</red>же в̾ шесты́и де́нь же и҆ ча́съ, на крⷭ҇тѣ̀ пригвожде́и, и҆́же в̾ раѝ дерзнове́нныи ѿ а҆да́ма грѣ́хъ, и҆ согрѣше́нїи на́шихъ рꙋкописа́нїе раздерѝ хрⷭ҇тѐ бж҃е, и҆ спасѝ на́съ. <red>сти́хъ: А҆́</red>зъ к̾ бг҃ꙋ возва́хъ, и҆ гдⷭ҇ь ᲂу҆слы́ша мѧ.<red> сти́хъ: В</red>е́черъ и҆ за ᲂу҆́тра и҆ полꙋ́дне, повѣ́мъ и҆ возвѣщꙋ̀, и҆ ᲂу҆слы́шитъ гла́съ мо́й. <red>сла́ва, и҆ нн҃ѣ, боⷢ҇. Ꙗ҆́</red>кѡ не и҆́мамы дерзнове́нїѧ, за премно́гїѧ грѣхѝ на́ша. но ты̀ и҆́же ѿ тебѐ ро́ждьшагосѧ, молѝ бцⷣе дв҃о. мно́го бо мо́жетъ моли́тва мт҃рьнѧ, на ᲂу҆моле́нїе влⷣки. непре́зри грѣ́шныхъ молбы̀ всечⷭ҇таѧ. ꙗ҆́кѡ млⷭ҇тивъ є҆́сть, и҆ спастѝ могі́и, и҆́же страда́ти на́съ ра́ди и҆з̾во́ливыи. А҆́<red>ще ли по́стъ, чте́тсѧ паремїѧ̀, и҆ в̾ лѣ́ствицѣ. С</red>ко́рѡ да предварѧ́тъ ны̀ щедро́ты твоѧ̀ гдⷭ҇и, ꙗ҆́кѡ ѡ҆бнища́хѡмъ ѕѣлѡ̀, помозѝ на́мъ бж҃е спаси́телю на́шъ, сла́вы ра́ди и҆́мене твоегѡ̀ гдⷭ҇и, и҆зба́ви на́съ, и҆ ѡ҆чи́сти грѣхѝ на́ша, и҆́мене твоегѡ̀ ра́ди.</p>

<p><red>т</red>рⷭ҇то́е, и҆ по ѻ҆́ч҃е на́шъ. <red>к</red>онда́къ дню̀, и҆лѝ ст҃о́мꙋ, и҆лѝ пра́здникꙋ. <red>а҆́ще ли же по́стъ. гл҃емъ, тропарѝ сїѧ̀, гла́съ, в҃. С</red>пасе́нїе содѣ́ѧ посредѣ̀ землѝ хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ своѝ просте́ръ, собира́ѧ всѧ̀ ꙗ҆зы́ки вопїю́щїѧ, гдⷭ҇и сла́ва тебѣ̀. <red>сла́ва. П</red>речи́стомꙋ тѝ ѻ҆́бразꙋ покланѧ́емсѧ бл҃гі́и, просѧ́ще проще́нїѧ прегрѣше́нїемъ на́шимъ хрⷭ҇тѐ бж҃е. во́лею бо бл҃гои҆зво́лилъ є҆сѝ в̾зы́ти на́ крⷭ҇тъ, да и҆зба́виши и҆́хже созда̀ ѿ рабо́ты вра́жїѧ. тѣ́мъ бл҃годарѧ́ще вопїе́мъ ти, ра́дости всѧ̀ и҆спо́лнивыи сп҃се на́шъ, прише́дыи спастѝ ми́ръ <red>[покло́н̾ доземлѝ]. и҆ ны́нѣ. М</red>илосе́рдїѧ сꙋ́щи и҆сто́чникъ, ми́лости сподо́би на́съ бцⷣе, при́зри на́ люди согрѣши́вшїѧ, ꙗ҆вѝ ꙗ҆́кѡ при́снѡ си́лꙋ твою̀, на тѧ́ бо ᲂу҆пова́юще, ра́дꙋисѧ вопїе́мъ ти, ꙗ҆́коже и҆ногда̀ гаврїи́лъ, беспло́тнымъ а҆рхистрати́гъ.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. <red>мл҃тва. Б</red>ж҃е и҆ гдⷭ҇и си́ламъ. А҆́<red>ще ли по́стъ, і҆єре́й, гл҃етъ, б</red>ж҃е ᲂу҆ще́дри ны. <red>и҆</red>твори́мъ, трѝ вели́кїѧ покло́ны. <red>г</red>л҃юше в̾та́й мл҃твꙋ. <red>г</red>дⷭ҇и и҆ влⷣко животꙋ̀ моемꙋ̀. <red>и҆</red> про́чихъ мета́нїй, в҃і. <red>и҆ па́ки, г</red>дⷭ҇и и҆ влⷣко животꙋ̀ моемꙋ̀, и҆ покло́нъ. <red>та́же, В</red>лⷣко бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е, є҆ди́но бжⷭ҇тво̀, и҆ є҆ди́на си́ла, поми́лꙋй мѧ грѣ́шнаго. и҆ и҆́ми же вѣ́си сꙋдьба́ми, спаси́ мѧ недосто́йнаго раба̀ твоегѡ̀. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p>А҆́<red>ще ли нѣ́сть поста̀, то гл҃емъ сїю̀ моли́твꙋ: Б</red>ж҃е и҆ гдⷭ҇и си́ламъ, и҆ всеѧ̀ тва́ри содѣ́телю, и҆́же за милосе́рдїе не и҆зрече́нныѧ млⷭ҇ти твоеѧ̀, є҆диноро́днагѡ сн҃а твоего̀ гдⷭ҇а на́шегѡ і҆с҃а хрⷭ҇та̀, низ̾посла́въ на спасе́нїе ро́дꙋ на́шемꙋ, и҆ честны́мъ є҆гѡ̀ крⷭ҇то́мъ, рꙋкописа́нїе грѣ́хъ на́шихъ растерза́въ, и҆ ѡ҆бличи́въ тѣ́мъ нача́ла и҆ вла́сти тмы̀. са́мъ влⷣко чл҃колю́бче, прїимѝ ѿ на́съ грѣ́шныхъ, бл҃года́рныѧ сїѧ̀ мл҃твы, и҆ и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ грѣхопаде́нїѧ, и҆ всѣ́хъ и҆́же ѡ҆ѕло́бити на́съ и҆́щꙋщихъ, ви́димыхъ и҆ неви́димыхъ вра́гъ. пригвоздѝ стра́сѣ твое́мъ пло́ти на́ша, и҆ не ᲂу҆клонѝ серде́цъ на́шихъ, в̾ словеса̀ и҆ помышле́нїѧ лꙋка́вствїѧ. но любо́вїю твое́ю ᲂу҆ѧзвѝ дш҃а на́ша. да к̾ тебѣ̀ всегда̀ взира́юще, и҆ є҆́же ѿ тебѐ свѣ́томъ наставлѧ́еми, тебѐ неприкоснове́ннагѡ и҆ присносꙋ́щнагѡ зрѧ́ще свѣ́та, непреста́нное тебѣ̀ и҆сповѣ́данїе, и҆ бл҃годаре́нїе воз̾сыла́емъ, без̾нача́льномꙋ ѻ҆ц҃ꙋ, со є҆диноро́днымъ тѝ сн҃омъ, и҆ съ прест҃ы́мъ и҆ бл҃ги́мъ и҆ животворѧ́щимъ тѝ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

</document>