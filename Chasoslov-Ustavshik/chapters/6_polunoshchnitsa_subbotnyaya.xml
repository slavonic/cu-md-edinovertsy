<document xmlns="http://www.ponomar.net/culiturgical">
<p><red>ПОЛꙊ́НОЩНИЦА СꙊБО́ТНАѦ</red></p>

<p><red>Нача́ло полꙋ́нощницы пѣва́емаѧ в̾ сꙋбо́ты. параєклисїа́рхъ взе́мъ бл҃гослове́нїе ѿ настоѧ́ телѧ, и҆ бл҃говѣсти́тъ в̾ ко́локолъ, и҆ бїе́тъ в̾ до́скꙋ, и҆ собра́вшимсѧ въ цр҃ковь, сщ҃е́нникъ начина́етъ. б</red>л҃гослове́нъ бг҃ъ на́шъ, всегда̀ и҆ нн҃ѣ и҆ прⷭ҇нѡ и҆ во́ вѣки вѣко́мъ. <red>ѱало́мщикъ, гл҃етъ, а҆</red>ми́нь.<red> С</red>ла́ва тебѣ̀ бж҃е на́шъ, сла́ва тебѣ̀, всѧ́ческихъ ра́ди, <red>гⷤ. посе́мъ помолча̀ ма́лѡ, до́ндеже ᲂу҆ти́шатсѧ всѧ̀ чꙋ́вства є҆гѡ̀, и҆ тогда̀ сотвори́тъ трѝ покло́ны, глаго́лѧ моли́твꙋ сїю̀, вели́каго мака́рїѧ: Б</red>ж҃е ѡ҆чи́сти мѧ грѣ́шнаго, ꙗ҆́кѡ николи́же бл҃го сотвори́хъ пред̾тобо́ю, но и҆зба́ви мѧ ѿ лꙋка́вагѡ, и҆ да бꙋ́детъ во мнѣ̀ во́лѧ твоѧ̀,да не ѡ҆сꙋжде́но ѿве́рзꙋ ᲂу҆ста̀ моѧ̀ недосто́йнаѧ, и҆ восхвалю̀ и҆́мѧ твоѐ ст҃о́е, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>посе́мъ. Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. П<red>оси́хъ, моли́тва.</red></p>

<p><red>Ѿ</red> сна̀ воста́въ, бл҃годарю́ тѧ всест҃а́ѧ трⷪ҇це, ꙗ҆́кѡ мно́гїѧ ра́ди бл҃гости и҆ долготерпѣ́нїѧ не прогнѣ́васѧ намѧ̀ грѣ́шнаго, и҆ лѣни́ваго раба̀ твоего̀, и҆ непогꙋби́лъ є҆сѝ менѐ собез̾зако́нїи мои́ми, но человѣколю́бствова, и҆ внѣ̀ ча́ѧнїи лежа́ща воздви́же мѧ, ᲂу҆́треневати и҆ славосло́вити держа́вꙋ твою̀ непобѣди́мꙋю. и҆ ны́нѣ влⷣко бж҃е прест҃ы́и, просвѣтѝ ѻ҆́чи се́рдца моегѡ̀, и҆ ѿве́рзи ми ᲂу҆стнѣ̀ поꙋча́тисѧ словесе́мъ твои́мъ, и҆ разꙋмѣ́ти за́повѣди твоѧ̀, и҆ твори́ти во́лю твою̀, и҆ пѣ́ти тѧ во и҆сповѣ́данїи серде́чнѣмъ, воспѣва́ти же и҆ сла́вити пречⷭ҇тно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p>Т<red>а́же, каѳи́сма, ѳ҃. ѱл҃о́мъ, ѯ҃д.</red></p>

<p><red>Т</red>ебѣ̀ подоба́етъ пѣ́снь бж҃е в̾ сїѡ́нѣ, и҆ тебѣ̀ воз̾да́стсѧ моли́тва во і҆єрⷭ҇ли́мѣ. Оу҆слы́ши мл҃твꙋ мою̀, к̾ тебѣ̀ всѧ́ка пло́ть прїи́детъ. Словеса̀ без̾зако́нникъ премого́ша на́съ, и҆ нече́стїѧ на́ша ты̀ ѡ҆чи́стиши. Бл҃же́нъ є҆го́же и҆з̾бра̀ и҆ прїѧ́тъ, и҆ всели́ши во дворы̀ своѧ̀. И҆спо́лнимсѧ во бл҃ги́хъ до́мꙋ твоегѡ̀. ст҃а̀ цр҃кви твоѧ̀ ди́вна в̾ пра́вдꙋ. Оу҆слы́ши ны бж҃е спаси́телю на́шъ, ᲂу҆пова́нїе всѣ́мъ конце́мъ землѝ, и҆ сꙋ́щимъ в̾ мо́ри дале́че. Гото́ваѧ го́ры крѣ́постїю свое́ю, препоѧ́санъ си́лою. Смꙋща́ѧи глꙋбины̀ морскі́ѧ, шꙋ́мꙋ во́лнъ є҆гѡ̀ кто̀ постои́тъ; Смꙋтѧ́тсѧ ꙗ҆зы́цы, и҆ ᲂу҆боѧ́тсѧ живꙋ́щїи в̾ концы́хъ ѿ зна́менїи твои́хъ. И҆схо́ды ᲂу҆́трꙋ и҆ ве́черꙋ ᲂу҆краси́ши. посѣти́лъ є҆сѝ зе́млю и҆ ᲂу҆поѝ є҆ѧ̀, ᲂу҆мно́жилъ є҆сѝ ѡ҆бога́тити є҆ѧ̀. Рѣка̀ бж҃їѧ напо́лнисѧ во́дъ. ᲂу҆гото́валъ є҆сѝ пи́щꙋ и҆́мъ, ꙗ҆́кѡ та́кѡ є҆́сть ᲂу҆гото́ванїе. Бразды̀ є҆ѧ̀ ᲂу҆поѝ, ᲂу҆мно́жи жи́та є҆ѧ̀, в̾ ка́плѧхъ є҆ѧ̀ воз̾весели́тсѧ воз̾сїѧ́ющи. Бл҃гослови́ши вѣне́цъ лѣ́тꙋ бл҃гости твоеѧ̀, и҆ полѧ̀ твоѧ̀ насы́тѧтсѧ тꙋ́ка. Разботѣ́ютъ кра́снаѧ пꙋсты́нѧ, и҆ ра́достїю хо́лми препоѧ́шꙋтсѧ. Ѡ҆дѣ́ѧшасѧ ѻ҆́вни ѻ҆́вчїи, и҆ ᲂу҆до́лїѧ ᲂу҆мно́жатъ пшени́цꙋ. воз̾зовꙋ́тъ, и҆́бо воспою́тъ.</p>

<p><red>ѱл҃о́мъ, ѯ҃є. В</red>оспо́йте гдⷭ҇ви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀. Рцѣ́те бг҃ꙋ, ко́ль стра́шна дѣ́ла твоѧ̀; во мно́жествѣ си́лы твоеѧ̀, со́лжꙋтъ тебѣ̀ вразѝ твоѝ. Всѧ̀ землѧ̀ да покло́нит̾тисѧ, и҆ пое́тъ тебѣ̀, да пое́тъ же и҆́мени твоемꙋ̀ вы́шнїи. Прїидѣ́те и҆ ви́дите дѣ́ла бж҃їѧ, ко́ль стра́шенъ в̾ совѣ́тѣхъ па́че сн҃о́въ чл҃ческихъ. Ѡ҆браща́ѧи мо́ре в̾ сꙋ́шꙋ, в̾ рѣцѣ̀ про́йдꙋтъ нога́ми. Тꙋ̀ воз̾весели́мсѧ ѡ҆ не́мъ, ѡ҆блада́ющемꙋ си́лою свое́ю вѣ́кꙋ. Ѻ҆́чи є҆гѡ̀ на ꙗ҆зы́ки призира́етѣ. прогнѣ́вающїи да не воз̾но́сѧтсѧ в̾ себѣ̀. Бл҃гослови́те ꙗ҆зы́цы бг҃а на́шегѡ, и҆ ᲂу҆слы́шанъ сотвори́те гла́съ хвалы̀ є҆гѡ̀. Поло́жьшаго дꙋ́шꙋ мою̀ в̾ живо́тъ, и҆ неда́вшаго во смѧте́нїе но́гъ мои́хъ. Ꙗ҆́кѡ и҆скꙋси́лъ ны є҆сѝ бж҃е, раз̾жѐ ны̀, ꙗ҆́коже раз̾жиза́етсѧ сребро̀. Вве́лъ ны є҆сѝ в̾ сѣ́ть. положѝ ско́рби на хребтѣ̀ на́шемъ. Воз̾ведѐ чл҃ки на главы̀ на́ша. прои҆до́хомъ сквозѣ̀ ѻ҆́гнь и҆ во́дꙋ, и҆ и҆зведѐ на́съ в̾ поко́й. Вни́дꙋ в̾ до́мъ тво́й со всесожже́нїемъ, воз̾да́мъ тебѣ̀ мл҃твы моѧ̀, ꙗ҆́же и҆з̾реко́стѣ ᲂу҆стнѣ̀ моѝ, и҆ гл҃аша ᲂу҆ста̀ моѧ̀ в̾ печа́ли мое́й. Всесожже́нїѧ тꙋ́чна воз̾несꙋ̀ тебѣ̀ с̾ кади́ломъ и҆ ѻ҆вны̀, воз̾да́мъ тебѣ̀ волы̀ с̾ козлы̀. Прїидѣ́те ᲂу҆слы́шите, и҆ повѣ́мъ ва́мъ всѝ боѧ́щїисѧ бг҃а, є҆ли́ка сотворѝ дш҃ѝ мое́й. Къ немꙋ̀ ᲂу҆сты̀ мои́ми воз̾ва́хъ, и҆ воз̾несо́хъ под̾ ꙗ҆҆зы́комъ мои́мъ. Не пра́вдꙋ а҆́ще позрѣ́хъ въ срⷣцы мое́мъ, да не ᲂу҆слы́шитъ менѐ гдⷭ҇ь. Сегѡ̀ ра́ди ᲂу҆слы́ша мѧ бг҃ъ, внѧ́тъ гла́съ моле́нїѧ моегѡ̀. бл҃гослове́нъ бг҃ъ, и҆́же не ѿста́ви мл҃твꙋ мою̀, и҆ млⷭ҇ть свою̀ ѿ менѐ.</p>

<p><red>ѱл҃о́мъ, ѯ҃ѕ. Б</red>ж҃е ᲂу҆ще́дри ны̀, и҆ бл҃гослови́ ны, просвѣтѝ лицѐ твоѐ на ны̀ и҆ поми́лꙋй ны̀. Позна́ти на землѝ пꙋ́ть тво́й, во всѣ́хъ ꙗ҆зы́цѣхъ спасе́нїе твоѐ. Да и҆сповѣ́дѧтсѧ тебѣ̀ лю́дїе бж҃е, да и҆сповѣ́дѧтсѧ тебѣ̀ лю́дїе всѝ. Да воз̾веселѧ́тсѧ и҆ воз̾ра́дꙋютсѧ ꙗ҆зы́цы, ꙗ҆́кѡ сꙋ́диши лю́демъ пра́вотою, и҆ ꙗ҆зы́ки на землѝ наста́виши. Да и҆сповѣ́дѧтсѧ тебѣ̀ лю́дїе бж҃е, да и҆сповѣ́дѧтсѧ тебѣ̀ лю́дїе всѝ. Землѧ̀ дадѐ пло́дъ сво́й. бл҃гослови́ ны бж҃е, бж҃е на́шъ. Бл҃гослови́ ны бж҃е, и҆ да ᲂу҆боѧ́тсѧ є҆гѡ̀ всѝ концы̀ землѝ. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ ны́нѣ.</red></p>

<p><red>ѱл҃о́мъ, ѯ҃з. Д</red>а воскрⷭ҇нетъ бг҃ъ, и҆ разы́дꙋтсѧ вразѝ є҆гѡ̀. и҆ да бѣжа́тъ ѿ лица̀ є҆гѡ̀ не нави́дѧщїи є҆гѡ̀. Ꙗ҆́кѡ и҆счеза́етъ ды́мъ, да и҆сче́знꙋтъ. ꙗ҆́кѡ та́етъ во́скъ ѿ лица̀ ѻ҆гнѧ̀, та́кѡ да поги́бнꙋтъ грѣ́шницы ѿ лица̀ бж҃їѧ. А҆ пра́ведницы да воз̾веселѧ́тсѧ, воз̾ра́дꙋютсѧ пре́д̾ бг҃омъ, насладѧ́тсѧ в̾ весе́лїи. Воспо́йте бг҃ꙋ, по́йте и҆́мени є҆гѡ̀. пꙋ́ть сотвори́те воз̾ше́дшемꙋ на за́пады. гдⷭ҇ь и҆́мѧ є҆гѡ̀, и҆ ра́дꙋйтесѧ пред̾ ни́мъ. Смѧтꙋ́тсѧ ѿ лица̀ є҆гѡ̀, ѻ҆ц҃а си́рыхъ, и҆ сꙋдїѝ вдови́цъ. бг҃ъ въ мѣ́стѣ ст҃ѣ́мъ свое́мъ. Бг҃ъ вселѧ́етъ є҆диномы́сленыѧ въ до́мъ, воз̾водѧ̀ ѡ҆кова́нныѧ мꙋ́жествомъ. та́кожде прогнѣ́вающїѧ, живꙋ́щїѧ во гробѣ́хъ. Бж҃е є҆гда̀ и҆схожда́ше пред̾ людьмѝ свои́ми, є҆гда̀ ми́мѡ хожда́ше въ пꙋсты́ни, землѧ̀ потрѧсе́сѧ. и҆́бо небеса̀ ка́нꙋша ѿ лица̀ бг҃а сина́ина, ѿ лица̀ бг҃а і҆и҃лева. До́ждь во́ленъ ѿлꙋчи́ши бж҃е достоѧ́нїю твоемꙋ̀, и҆ и҆з̾немо́же, ты́ же совершѝ є҆̀. Живо́тнаѧ твоѧ̀ живꙋ́тъ на не́й, ᲂу҆гото́валъ є҆сѝ бл҃гостїю твое́ю ни́щемꙋ бж҃е. Гдⷭ҇ь да́стъ гл҃ъ бл҃говѣствꙋ́ющимъ си́лꙋ мно́гꙋ. Цр҃ь си́лъ воз̾лю́бленнагѡ, лѣ́потою до́мꙋ раздѣли́ти коры́сть. А҆́ще поспитѐ посредѣ̀ предѣ́лъ, крилѣ̀ голꙋби́нѣ посре́бренѣ, и҆ междора́мїѧ є҆ѧ̀, в̾ блеща́нїи зла́та. Е҆гда̀ ра́зньствитъ нбⷭ҇ныи цр҃ѧ на не́й, ѡ҆снѣжа́тсѧ в̾ селмо́нѣ. Гора̀ бж҃їѧ, гора̀ тꙋчна́ѧ. гора̀ ᲂу҆сыре́ннаѧ, гора̀ тꙋчна́ѧ. Въскꙋ́ю непщꙋ́ете го́ры ᲂу҆сыре́нныѧ, гора̀ ю҆́же бл҃говолѝ бг҃ъ жи́ти в̾ не́й. И҆́бо гдⷭ҇ь всели́тсѧ до конца̀, колесни́ца бж҃їѧ тма́ми те́мъ, ты́сѧща гобзꙋ́ющихъ. гдⷭ҇ь в̾ ни́хъ в̾ сина́йнѣ во ст҃ѣ́мъ. Воз̾ше́лъ є҆сѝ на высотꙋ̀, плѣни́лъ є҆сѝ плѣ́нъ. прїѧ́лъ є҆сѝ даѧ́нїѧ в̾ человѣ́цѣхъ, и҆́бо не покарѧ́ющїѧсѧ є҆́же всели́тисѧ. Гдⷭ҇ь бг҃ъ блгⷭ҇ве́нъ, блгⷭ҇ве́нъ гдⷭ҇ь де́нь днѐ. поспѣши́тъ на́мъ бг҃ъ спасе́нїи на́шихъ. Бг҃ъ на́шъ бг҃ъ спаса́ти. и҆ гдⷭ҇нѧ гдⷭ҇нѧ и҆схо́дища сме́ртнаѧ. Ѻ҆ба́че бг҃ъ сокрꙋши́тъ главы̀ вра́гъ свои́хъ, ве́рхъ вла́съ преходѧ́щихъ въ прегрѣше́нїихъ свои́хъ. Речѐ гдⷭ҇ь, ѿ васа́на ѡ҆бращꙋ̀, ѡ҆бращꙋ̀ въ глꙋбина́хъ морски́хъ. Ꙗ҆́кѡ да ѡ҆мо́читсѧ нога̀ твоѧ̀ в̾ кровѝ, ꙗ҆зы́къ пе́съ твои́хъ ѿ вра́гъ ѿ негѡ̀. Ви́дѣна бы́ша ше́ствїѧ твоѧ̀ бж҃е, ше́ствїѧ бг҃а моегѡ̀ цр҃ѧ, є҆́же во ст҃ѣ́мъ. Пред̾вари́ша кнѧ́зи бли́зъ пою́щихъ, посредѣ̀ дѣ́въ тимпа́нницъ. Въ цр҃квахъ блгⷭ҇ви́те бг҃а гдⷭ҇а, ѿ и҆сто́чникъ і҆и҃левъ. Тꙋ̀ венїами́нь ю҆́ноша во ᲂу҆́жасѣ. кнѧ́зи і҆ꙋ́дови влады́ки и҆́хъ, кнѧ́зи заꙋло́ни, кнѧ́зи неѳфали́мли. Заповѣ́ждь бж҃е си́лꙋ твою̀, ᲂу҆крѣпѝ бж҃е сѐ, є҆́же содѣ́ла в̾ на́съ. Ѿ цр҃кве твоеѧ̀, во і҆єрⷭ҇ли́мъ. тебѣ̀ принесꙋ́тъ ца́рїе да́ры. Запрѣтѝ ѕвѣре́мъ тро́стнымъ, со́нмъ ю҆не́цъ въ ю҆ни́цахъ людски́хъ, затвори́ти и҆скꙋше́нныѧ сребрѡ́мъ. раз̾рꙋшѝ ꙗ҆зы́ки хотѧ́щїѧ бра́немъ. Прїи́дꙋтъ моли́твеницы ѿ є҆ги́пта, є҆ѳїѡ́пїѧ, пред̾вари́тъ рꙋка̀ є҆ѧ̀ к̾ бг҃ꙋ. Црⷭ҇твїѧ земна́ѧ по́йте бг҃ꙋ, воспо́йте гдⷭ҇ви, воз̾ше́дшемꙋ на́ нб҃о нбⷭ҇ное на восто́ки. Сѐ да́стъ гла́съ сво́й, гла́съ си́лы. дади́те сла́вꙋ бг҃ови. на і҆зра́или велелѣ́пота є҆гѡ̀, и҆ си́ла є҆гѡ̀ на ѻ҆́блацѣхъ. Ди́венъ бг҃ъ во ст҃ы́хъ свои́хъ, бг҃ъ і҆и҃левъ. то́й да́стъ си́лꙋ и҆ держа́вꙋ лю́демъ свои́мъ, бл҃гослове́нъ бг҃ъ. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ ны́нѣ.</red></p>

<p><red>ѱл҃о́мъ, ѯ҃и. С</red>паси́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Оу҆глѣбо́хъ в̾ тимѣ́нїи глꙋбины̀, и҆ нѣ́сть постоѧ́нїѧ. Прїидо́хъ въ глꙋбины̀ морскі́ѧ, и҆ бꙋ́рѧ потопи́ мѧ. Оу҆трꙋди́хсѧ зовы̀, и҆з̾молчѐ горта́нь мо́й. и҆счезо́стѣ ѻ҆́чи моѝ, ᲂу҆пова́ющꙋ мѝ на́ бг҃а моегѡ̀. Оу҆мно́жишасѧ па́че вла́съ главы̀ моеѧ̀, ненави́дѧщїи мѧ̀ в̾сꙋ́е. ᲂу҆крѣпи́шасѧ вразѝ моѝ, и҆з̾гонѧ́щїи мѧ без̾ пра́вды. ꙗ҆́же невосхища́хъ, тогда̀ воз̾даѧ́хъ. Бж҃е ты̀ ᲂу҆вѣ́дѣ безꙋ́мїе моѐ, и҆ прегрѣше́нїѧ моѧ̀ ѿ тебѐ не ᲂу҆таи́шасѧ. Да не постыдѧ́тсѧ ѡ҆ мнѣ̀ терпѧ́щїи тебѐ гдⷭ҇и, гдⷭ҇и си́лъ. нижѐ посра́мѧтсѧ ѡ҆ мнѣ̀ и҆́щꙋщїи тебѐ бж҃е і҆и҃левъ. Ꙗ҆́кѡ тебѐ ра́ди прїѧ́хъ поноше́нїе, покры̀ срамота̀ лицѐ моѐ. Чꙋ́ждь бы́хъ бра́тїи мое́й, и҆ стра́ненъ сыновѡ́мъ ма́тере моеѧ̀. Ꙗ҆́кѡ ре́вность до́мꙋ твоегѡ̀ снѣ́сть мѧ, и҆ поноше́нїе поносѧ́щихъ тѝ, нападо́ша на мѧ̀. И҆ покры́хъ постѡ́мъ дш҃ꙋ мою̀, и҆ бы́сть в̾ поноше́нїе мнѣ̀. И҆ положи́хъ ѻ҆дѣѧ́нїе моѐ вре́тище, и҆ бы́хъ и҆́мъ в̾ при́тчꙋ. Ѡ҆ мнѣ̀ глꙋмлѧ́хꙋсѧ сѣдѧ́щїи во вратѣ́хъ, и҆ ѡ҆ мнѣ̀ поѧ́хꙋ пїю́щїи вино̀. А҆́зъ же мл҃твою мое́ю к̾ тебѣ̀ бж҃е, вре́мѧ бл҃говоле́нїѧ. бж҃е, во мно́жествѣ ми́лости твоеѧ̀ ᲂу҆слы́ши мѧ, вои́стинѣ спасе́нїѧ твоегѡ̀. Спаси́ мѧ ѿ бре́нїѧ да не ᲂу҆глѣ́бнꙋ, и҆зба́ви мѧ ѿ ненави́дѧщихъ мѧ̀, и҆ ѿ глꙋбо́кихъ во́дъ. Да не потопи́тъ менѐ бꙋ́рѧ водна́ѧ, нижѐ пожре́тъ менѐ глꙋбина̀, нижѐ сведе́тъ ѡ҆ мнѣ̀ рове́никъ ᲂу҆́стъ свои́хъ. Оу҆слы́ши мѧ гдⷭ҇и, ꙗ҆́кѡ бл҃га млⷭ҇ть твоѧ̀. по мно́жествꙋ щедро́тъ твои́хъ при́зри на мѧ̀. Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀, ско́рѡ ᲂу҆слы́ши мѧ. Воньмѝ дꙋшѝ мое́й и҆ и҆зба́ви є҆ѧ̀, вра́гъ мои́хъ ра́ди и҆зба́ви мѧ. Ты́ бо свѣ́си поноше́нїе моѐ, и҆ стꙋ́дъ мо́й, и҆ срамотꙋ̀ мою̀. пред̾ тобо́ю всѝ стꙋжа́ющїи ми. Поноше́нїе прича́ѧ дш҃а моѧ̀ и҆ стра́сть. и҆ жда́хъ и҆́же со мно́ю поскорби́тъ, и҆ не бѣ̀, и҆ ᲂу҆тѣша́ющихъ, и҆ не ѡ҆брѣто́хъ. И҆ да́ша въ снѣ́дь мою̀ же́лчь, и҆ в̾ жа́ждꙋ мою̀ напои́ша мѧ ѻ҆цта̀. Да бꙋ́детъ трапе́за и҆́хъ пред̾ ни́ми в̾ сѣ́ть, и҆ в̾ воз̾даѧ́нїе, и҆ в̾ собла́знъ. Помрачи́тѣсѧ ѻ҆́чи и҆́хъ не ви́дѣти, и҆ хребе́тъ и҆́хъ ѿ ню́дъ преклонѝ. Проле́й на нѧ̀ гнѣ́въ тво́й, и҆ ꙗ҆́рость гнѣ́ва твоегѡ̀ пости́гнетъ и҆́хъ. Да бꙋ́детъ дво́ръ и҆́хъ пꙋ́стъ, и҆ в̾ жили́щихъ и҆́хъ да небꙋ́детъ живꙋ́щагѡ. Занѐ є҆го́же ты̀ поразѝ, ті́и погна́ша. и҆ къ болѣ́зни ꙗ҆́звъ мои́хъ приложи́ша. Приложѝ без̾зако́нїе къ без̾зако́нїю и҆́хъ, и҆ да не вни́дꙋтъ в̾ пра́вдꙋ твою̀. Да потребѧ́тсѧ ѿ кни́гъ живꙋ́щихъ, и҆ с̾ пра́ведными не напи́шꙋтсѧ. Ни́щь и҆ болѧ̀ є҆́смь а҆́зъ, спасе́нїе твоѐ бж҃е прїѧ́тъ мѧ. Восхвалю̀ и҆́мѧ бг҃а моегѡ̀ съ пѣ́снїю, и҆ воз̾вели́чꙋ є҆гѡ̀ во хвале́нїи. И҆ ᲂу҆го́днѡ бꙋ́детъ бг҃ꙋ, па́че тельца̀ ю҆́на, ро́ги и҆здаю́ща и҆ па́знокти. Да ᲂу҆́зрѧтъ ни́щїи и҆ воз̾веселѧ́тсѧ. взыщи́те бг҃а и҆ жива̀ бꙋ́детъ дш҃а ва́ша. Ꙗ҆́кѡ ᲂу҆слы́ша ни́щїѧ гдⷭ҇ь, и҆ ѡ҆кова́нныхъ свои́хъ не ᲂу҆ничижи́тъ. Да восхва́лѧтъ є҆гѡ̀ нб҃са̀ и҆ землѧ̀, мо́ре, и҆ всѧ̀ живꙋ́щаѧ в̾ не́мъ. Ꙗ҆́кѡ бг҃ъ спасе́тъ сїѡ́на, и҆ сози́ждꙋтсѧ гра́ди і҆ꙋде́йстїи, и҆ вселѧ́тсѧ та́мѡ и҆ наслѣ́дѧтъ и҆̀. И҆ сѣ́мѧ ра́бъ твои́хъ ᲂу҆держи́тъ и҆̀, и҆ лю́бѧщїи и҆́мѧ твоѐ, вселѧ́тсѧ в̾ не́мъ.</p>

<p><red>ѱл҃о́мъ, ѯ҃ѳ. Б</red>ж҃е в̾ по́мощь мою̀ воньмѝ, гдⷭ҇и помощи́ ми потщи́сѧ. Да постыдѧ́тсѧ, и҆ посра́мѧтсѧ и҆́щꙋщїи дꙋ́шꙋ мою̀. Да воз̾вратѧ́тсѧ в̾спѧ́ть и҆ постыдѧ́тсѧ, мы́слѧщїи мѝ ѕла́ѧ. Да воз̾вратѧ́тсѧ а҆́бїе стыдѧ́щесѧ, глаго́лющїи мѝ бла́гоже бла́гоже. Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀, всѝ и҆́щꙋщїи тебѐ бж҃е. И҆ глаго́лютъ вы́нꙋ, да воз̾вели́читсѧ гдⷭ҇ь лю́бѧщїи спасе́нїе твоѐ. А҆́зъ же ни́щь є҆́смь и҆ ᲂу҆бо́гъ, бж҃е помози́ ми. Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ. <red>сла́ва, и҆ ны́нѣ.</red></p>

<p><red>И҆сповѣ́данїе правосла́вныѧ вѣ́ры, пе́рвагѡ собо́ра. В</red>ѣ́рꙋю во є҆ди́наго бг҃а ѻ҆ц҃а вседержи́телѧ, творца̀ нб҃ꙋ и҆ землѝ, ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннаго пре́жде всѣ́хъ вѣ́къ. Свѣ́та ѿ́ свѣта, бг҃а и҆́стинна ѿ́ бг҃а и҆́стинна, рожде́на а҆ не сотворе́на, є҆диносꙋ́щна ѻ҆ц҃ꙋ, и҆́мже всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ с̾ ше́дшагѡ с̾ небе́съ, и҆ воплоти́вшагосѧ ѿ дх҃а ст҃а, и҆ мр҃і́и дв҃ы вочл҃чьшасѧ. Распѧ́таго заны̀ припонті́йстѣмъ пила́тѣ, страда́вша и҆ погребе́на, и҆ воскрⷭ҇шаго в̾ тре́тїй де́нь по писа́нїихъ. И҆ воз̾ше́дшаго на нб҃са̀, и҆ сѣдѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щаго со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀.</p>

<p><red>втора́гѡ собо́ра. И҆</red> въ дх҃а ст҃а́го гдⷭ҇а и҆́стиннаго и҆ животворѧ́щаго, и҆́же ѿ ѻ҆ц҃а и҆сходѧ́щаго, и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима, глаго́лавшаго проро́ки. И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхо́въ. Ча́ю воскресе́нїѧ ме́ртвымъ. И҆ жи́зни бꙋ́дꙋщагѡ вѣ́ка, а҆ми́нь.</p>

<p><red>трⷭ҇тое, и҆ по ѻ҆́ч҃е на́шъ. тропарѝ сїѧ̀, гла́съ, в҃. Н</red>есозда́нное є҆стество̀, всѧ́ческихъ содѣ́телю, ᲂу҆стнѣ̀ на́ши ѿве́рзи, ꙗ҆́кѡ да возвѣсти́мъ хвалꙋ̀ твою̀ вопїю́ще, ст҃ъ, ст҃ъ, ст҃ъ є҆сѝ бж҃е, бцⷣы ра́ди поми́лꙋй на́съ. <red>сла́ва. В</red>ы́шнимъ си́ламъ подо́бѧщесѧ земні́и, побѣ́днꙋю пѣ́снь прино́симъ тѝ бл҃же, вопїю́ще, ст҃ъ, ст҃ъ, ст҃ъ є҆сѝ бж҃е, мл҃твами всѣ́хъ ст҃ы́хъ твои́хъ поми́лꙋй на́съ. <red>и҆ ны́нѣ. Ѿ </red>ѻ҆дра̀ и҆ сна̀ воздви́глъ мѧ̀ є҆сѝ гдⷭ҇и, ᲂу҆́мъ мо́й просвѣтѝ и҆ срⷣце, и҆ ᲂу҆стнѣ̀ моѝ ѿве́рзи, пѣ́ти тѧ ст҃а́ѧ трⷪ҇це, ст҃ъ, ст҃ъ, ст҃ъ є҆сѝ бж҃е, мл҃твами бцⷣы поми́лꙋй на́съ.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. <red>В</red>лⷣко бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е, є҆ди́но бжⷭ҇тво̀, и҆ є҆ди́на си́ла, поми́лꙋй мѧ грѣ́шнаго. и҆ и҆́ми же вѣ́си сꙋдьба́ми, спаси́ мѧ недосто́йнаго раба̀ твоегѡ̀. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>та́же, П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, рк҃. В</red>озведо́хъ ѻ҆́чи моѝ в̾ го́ры, ѿ ню́дꙋ же прїи́детъ по́мощь моѧ̀. По́мощь моѧ̀ ѿ́ гдⷭ҇а сотво́ршагѡ не́бо и҆ зе́млю. Неда́ждь во смѧте́нїе ногѝ твоеѧ̀, нижѐ воз̾дре́млетъ хранѧ́и тѧ. Сѐ не воздре́млетъ ни ᲂу҆́снетъ, хранѧ́и і҆зра́илѧ. Гдⷭ҇ь сохрани́тъ тѧ̀, гдⷭ҇ь покро́въ тво́й на́ рꙋкꙋ деснꙋ́ю твою̀. Во́дни со́лнце не ѡ҆жже́тъ тебѐ, ни лꙋна̀ но́щїю. Гдⷭ҇ь сохрани́тъ тѧ̀ ѿ всѧ́кагѡ ѕла̀, сохрани́тъ дш҃ꙋ твою̀ гдⷭ҇ь. Гдⷭ҇ь сохрани́тъ в̾хожде́нїе твоѐ, и҆ и҆схожде́нїе твоѐ ѿ ны́нѣ и҆ до́ вѣка.</p>

<p><red>ѱл҃о́мъ, рл҃г. С</red>ѐ ны́нѣ бл҃гослови́те гдⷭ҇а всѝ рабѝ гдⷭ҇ни, стоѧ́щїи въ хра́мѣ гдⷭ҇ни, во дво́рѣхъ до́мꙋ бг҃а на́шегѡ. Въ но́щѣхъ воздѣжи́те рꙋ́ки ва́ши во ст҃а́ѧ, и҆ бл҃гослови́те гдⷭ҇а. Бл҃гослови́тъ тѧ̀ гдⷭ҇ь ѿ сїѡ́на, сотвори́выи не́бо и҆ зе́млю. <red>сла́ва, и҆ ны́нѣ.</red></p>

<p><red>трⷭ҇тое, и҆ по ѻ҆́ч҃е на́шъ. тропарѝ сїѧ̀. П</red>омѧнѝ гдⷭ҇и, ꙗ҆́кѡ бл҃гъ рабы̀ своѧ̀. и҆ є҆ли́ка в̾ житїѝ се́мъ согрѣши́ша, простѝ. никто́же бо без̾ грѣха̀, то́кмѡ ты̀ могі́и преста́вленымъ да́ти поко́й. <red>И҆́</red>же глꙋбина́ми мꙋ́дрости, чл҃колю́бнѣ всѧ̀ стро́ѧ, и҆ є҆́же на по́льзꙋ всѣ́мъ подава́ѧ, є҆ди́не содѣ́телю. поко́й гдⷭ҇и дш҃а ᲂу҆со́пшихъ ра́бъ свои́хъ. на тѧ́ бо ᲂу҆пова́нїе возложи́ша, творца̀ и҆ зижди́телѧ и҆ бг҃а на́шегѡ. <red>сла́ва. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воз̾дыха́нїѧ, но жи́знь вѣ́чнаѧ. <red>и҆ ны́нѣ, боⷢ҇. Б</red>л҃жи́мъ тѧ̀ всѝ ро́ди бцⷣе дв҃о. в̾ тѧ́ бо невмѣсти́мыи хрⷭ҇то́съ бг҃ъ на́шъ, вмѣсти́тисѧ и҆зво́ли. блаже́ни є҆смы̀ и҆ мы̀ помо́щницꙋ тѧ̀ и҆мꙋ́ще, де́нь бо и҆ но́щь мо́лишисѧ ѡ҆ на́съ, и҆ держа́вы црⷭ҇твїѧ твои́ми мл҃твами ᲂу҆твержа́ютсѧ. тѣ́мъ бл҃годарѧ́ще вопїе́мъ тѝ, ра́дꙋисѧ ѡ҆бра́дованнаѧ гдⷭ҇ь с̾ тобо́ю. <red>Г</red>дⷭ҇и поми́лꙋй, <red>в҃і. П</red>омѧнѝ гдⷭ҇и, и҆́же в̾наде́жи воскрⷭ҇нїѧ, и҆ жи́зни вѣ́чныѧ, ᲂу҆со́пшїѧ ѻ҆ц҃ы и҆ бра́тїю на́шꙋ, и҆ всѣ́хъ и҆́же во бл҃гочести́вѣй вѣ́рѣ сконча́вшихсѧ. и҆ простѝ и҆́мъ всѧ́ко согрѣше́нїе, во́льное же и҆ нево́льное, сло́вомъ и҆ дѣ́ломъ, и҆ помышле́нїемъ согрѣше́нное и҆́ми. и҆ вселѝ и҆́хъ в̾ мѣ́ста свѣ́тла, в̾ мѣ́ста прохла́дна, в̾ мѣ́ста поко́йна, ѿ ню́дꙋ же ѿбѣжѐ всѧ́ка болѣ́знь, и҆ печа́ль и҆ воздыха́нїе, и҆дѣ́же присѣща́етъ свѣ́тъ лица̀ твоегѡ̀, и҆ весели́тъ всѧ̀ и҆́же ѿ́ вѣка ст҃ы́ѧ твоѧ̀. и҆ да́рꙋй и҆́мъ црⷭ҇твїе твоѐ, и҆ прича́стїе не и҆зрече́нныхъ и҆ вѣ́чныхъ твои́хъ бл҃гъ. и҆ твоеѧ̀ без̾коне́чныѧ, и҆ бл҃же́нныѧ жи́зни наслажде́нїе. ты́ бо є҆сѝ воскрⷭ҇нїе и҆ живо́тъ и҆ поко́й, ᲂу҆со́пшимъ рабѡ́мъ твои́мъ хрⷭ҇тѐ бж҃е на́шъ. и҆ тебѣ̀ сла́вꙋ воз̾сыла́емъ, со без̾нача́льнымъ ти ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>і҆єре́й, гл҃етъ: С</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ: с</red>ла́ва, и҆ ны́нѣ. <red>г</red>дⷭ҇и поми́лꙋй, вⷤ.<red> г</red>дⷭ҇и бл҃гословѝ. <red>і҆єре́й, ѿ</red>пꙋ́стъ.<red> и҆ проще́нїе. і҆єре́й, є҆ктенїю̀: П</red>омо́лимсѧ ѡ҆ странѣ̀ росси́йстѣй. <red>П</red>и́сано въ вели́цѣй па́вечерницѣ, кромѣ̀ послѣ́днѧгѡ проще́нїѧ є҆́же быва́етъ по па́вечерницѣ.<red> И҆́нокѡмъ на є҆динѣ̀, ѿпꙋ́стъ, и҆ в̾мѣ́сто є҆ктенїѝ моли́тва: Н</red>енави́дѧщихъ и҆ ѡ҆би́дѧщихъ на́съ. <red>П</red>и́сана в̾ ма́лой па́вечерницѣ.</p>

</document>