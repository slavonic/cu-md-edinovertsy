<document xmlns="http://www.ponomar.net/culiturgical">
<p>Т<red>ропарѝ, и҆ бг҃оро́дичны, и҆ кондакѝ, дневны́ѧ, въ понедѣ́льникъ, тропа́рь, беспло́тнымъ. гла́съ, д҃. Н</red>бⷭ҇ныхъ во́инствъ а҆рхистрати́зи, мо́лимъ ва́съ ны́нѣ мы̀ недосто́йнїи, ꙗ҆́кѡ да ва́шими мл҃твами, покры́ете на́съ кро́вомъ крилꙋ̀, невеще́ственыѧ ва́шеѧ сла́вы, сохранѧ́юще на́съ молѧ́щихсѧ прилѣ́жнѡ, и҆ вопїю́щихъ, ѿ бѣ́дъ и҆зба́вите на́съ, ꙗ҆́кѡ чинонача́льницы вы́шнимъ си́ламъ. <red>боⷢ҇. Ꙗ҆́</red>кѡ всѣ́хъ тва́рей лꙋ́чьши є҆сѝ бцⷣе, пѣ́ти тѧ дв҃о досто́йнѡ недоꙋмѣ́юще. тꙋ́не мо́лимъ тѧ, поми́лꙋй на́съ. <red>конда́къ. гла́съ, в҃. А҆</red>рхистрати́зи бж҃їи, и҆ слꙋгѝ бжⷭ҇твеныѧ сла́вы, а҆́гг҃лѡмъ нача́льницы, и҆ наста́вницы чл҃кѡмъ, є҆́же є҆́сть на по́льзꙋ проси̑те на́мъ и҆ ве́лїѧ млⷭ҇ти, ꙗ҆́кѡ беспло́тнымъ а҆рхистрати́зи.</p>

<p>В<red>овто́рникъ, тропа́рь, і҆ѡа́ннꙋ прⷣтчи. гла́с̾, в҃. П</red>а́мѧть пра́веднагѡ с̾ похвала́ми. тебѣ́ же довлѣ́етъ свидѣ́тельство гдⷭ҇не прⷣтче, ꙗ҆ви́лбосѧ є҆сѝ вои́стинꙋ проро́къ честнѣ́йши, ꙗ҆́кѡ и҆ въ бы́стринахъ крⷭ҇ти́ти сподо́билсѧ є҆сѝ проповѣ́даннагѡ. тѣ́мже и҆ за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ во а҆́дѣ сꙋ́щимъ, бг҃а ꙗ҆́вльшагосѧ пло́тїю, взе́млющаго грѣхѝ ми́ра, и҆ подаю́щагѡ на́мъ ве́лїю млⷭ҇ть. <red>боⷢ҇. Б</red>ж҃їю бы́хомъ є҆стествꙋ̀ ѻ҆́бщницы, тобо́ю бцⷣе прⷭ҇нѡ дв҃о, бг҃а бо на́мъ воплоще́нна родила̀ є҆сѝ. тѣ́мже по́долгꙋ тѧ̀, всѝ бл҃гоче́стнѡ велича́емъ. <red>конда́къ. гла́съ, г҃. Н</red>епло́ды дне́сь хрⷭ҇то́ва прⷣтчꙋ ражда́етъ, и҆ то́й є҆́сть соверше́нїе всѧ́когѡ проро́чества. є҆го́же бо проро́цы проповѣ́даша, нато́мъ во і҆ѡрда́нѣ рꙋ́кꙋ положѝ, и҆ показа́сѧ бж҃їю сло́вꙋ, проро́къ и҆ проповѣ́дникъ, въ кꙋ́пѣ и҆ прⷣтча.</p>

<p>В<red>ъ сре́дꙋ, и҆ в̾ пѧто́къ, тропа́рь, чⷭ҇тно́мꙋ крⷭ҇тꙋ̀. гла́съ, а҃. С</red>пасѝ гдⷭ҇и лю́ди своѧ̀, и҆ бл҃гословѝ достоѧ́нїе твоѐ, побѣ́ды странѣ̀ на́шей на сопроти́вныѧ да́рꙋй, и҆ своѧ̀ сохранѧ́ѧ крⷭ҇то́мъ лю́ди. <red>крⷭ҇тобоⷢ҇. И҆́</red>же твоѐ застꙋпле́нїе стѧжа́вше пречи́стаѧ, и҆ твои́ми мл҃твами ѿ бѣ́дъ и҆збавлѧ́емсѧ. крⷭ҇то́мъ бо сн҃а твоегѡ̀ всегда̀ храни́ми вездѣ̀, по́долгꙋ тѧ̀ всѝ бл҃гоче́стнѡ велича́емъ. <red>конда́къ. гла́съ, д҃. В</red>ознесы́исѧ на́ крⷭ҇тъ во́лею, тезои҆мени́томꙋ ны́нѣ гра́дꙋ твоемꙋ̀, щедро́ты твоѧ̀ да́рꙋй хрⷭ҇тѐ бж҃е. возвеселѝ си́лою свое́ю, странꙋ̀ на́шꙋ, побѣ́ды даѧ̀ є҆́й на сꙋпоста́ты. посо́бїе и҆мꙋ́щꙋ твоѐ ѻ҆рꙋ́жїе, ми́рꙋ непобѣди́мꙋю побѣ́дꙋ.</p>

<p>В<red>ъ четверто́къ, тропа́рь, а҆пⷭ҇лѡмъ. гла́съ, г҃. А҆</red>пⷭ҇ли ст҃і́и, моли̑те млⷭ҇тивагѡ бг҃а, да грѣхо́въ ѡ҆ставле́нїе пода́стъ дш҃а́мъ на́шимъ. <red>тропа́рь, ст҃лю нико́лѣ. гла́съ, д҃. П</red>ра́вило вѣ́рѣ, и҆ ѻ҆́бразъ кро́тости, воздержа́нїю ᲂу҆чи́телѧ ꙗ҆ви́ тѧ гдⷭ҇ь ста́дꙋ своемꙋ̀, ꙗ҆́же веще́мъ и҆́стина. сегѡ̀ ра́ди стѧжа́въ смире́нїемъ высо́каѧ, нището́ю бога́таѧ, ѻ҆́ч҃е на́шъ нико́лае. молѝ хрⷭ҇та̀ бг҃а, спасти́сѧ дш҃а́мъ на́шимъ. <red>боⷢ҇. С</red>ло́во ѻ҆́ч҃ее хрⷭ҇та̀ бг҃а на́шегѡ и҆з̾ тебѐ вопло́щьшеесѧ разꙋмѣ́хомъ бцⷣѣ дв҃о. тогѡ̀ молѝ спастѝ дш҃а на́ша. <red>конда́къ, а҆пⷭ҇лѡмъ. гла́съ, в҃. Т</red>ве́рдыѧ и҆ бг҃овѣща́нныѧ проповѣ́датели, ве́рхъ ᲂу҆чн҃къ твои́хъ гдⷭ҇и прїѧ́тъ в̾ наслажде́нїе, бл҃ги́хъ твои́хъ поко́ѧ. трꙋды́ бо и҆́хъ и҆ сме́рть прїѧ́тъ па́че всѧ́когѡ приноше́нїѧ, є҆ди́не свѣ́дыи серде́чнаѧ. <red>конда́къ, ст҃лю нико́лѣ. гла́съ, г҃. В</red>ъ ми́рѣхъ ст҃е нико́лае ст҃ль ꙗ҆ви́сѧ. хрⷭ҇то́во бо дне́сь прпⷣбне є҆ѵⷢ҇а́лїе и҆спо́лнивъ, положи́лъ є҆сѝ дш҃ю свою̀ за́люди своѧ̀, и҆ спа́слъ є҆сѝ непови́нныѧ ѿ сме́рти. сегѡ̀ ра́ди ѡ҆ст҃и́сѧ, и҆ ꙗ҆ви́сѧ ве́лїи таи́нникъ бж҃їѧ бл҃года́ти.</p>

<p>В<red>ъ сꙋбо́тꙋ, тропа́рь, всѣ́мъ ст҃ы́мъ. гла́съ, в҃. А҆</red>пⷭ҇ли проро́цы и҆ мч҃нцы, ст҃лїе прпⷣбнїи и҆ пра́веднїи, и҆́же до́брѣ по́двигъ сконча́вше, и҆ вѣ́рꙋ соблю́дше, дерзнове́нїе и҆мꙋ́ще къ сп҃сꙋ, мо́лимъ вы, ѡ҆ на́съ тогѡ̀ моли̑те ꙗ҆́кѡ бл҃га, спастѝ дш҃а на́ша. <red>тропа́рь, за ᲂу҆поко́й. гла́съ, в҃. П</red>омѧнѝ гдⷭ҇и ꙗ҆́кѡ бл҃гъ рабы̀ своѧ̀, и҆ є҆ли́ка въ житїѝ се́мъ согрѣши́ша, простѝ. никто́же бо без̾грѣха̀, то́кмѡ ты̀ могі́и преста́вленымъ да́ти поко́й. <red>боⷢ҇. М</red>т҃и ст҃а́ѧ пречⷭ҇тагѡ свѣ́та, а҆́гг҃льскими пѣ́сньми чтꙋ́ще тѧ̀ пое́мъ и҆ велича́емъ. <red>и҆́нъ тропа́рь, за ᲂу҆поко́й же. гла́съ, и҃. И҆́</red>же глꙋбина́ми мꙋ́дрости, чл҃колю́бнѣ всѧ̀ стро́ѧ. и҆ є҆́же на по́льзꙋ всѣ́мъ подава́ѧ є҆ди́не содѣ́телю, поко́й гдⷭ҇и дш҃а ᲂу҆со́пшихъ ра̑бъ свои́хъ. на тѧ́ бо ᲂу҆пова́нїе возложи́ша, творца̀ и҆ зижди́телѧ и҆ бг҃а на́шегѡ. <red>боⷢ҇. Т</red>ебѐ гра́дъ и҆ приста́нише и҆́мамы, и҆ моли́твеницꙋ бл҃го прїѧ́тнꙋ, къ ро́ждьшемꙋсѧ и҆з̾ тебѐ бг҃ꙋ, бцⷣе без̾невѣ́стнаѧ, вѣ́рнымъ спасе́нїе. <red>конда́къ. гла́съ, и҃. Ꙗ҆́</red>кѡ нача́тки є҆стества̀, содѣ́телю тва́ри, вселе́ннаѧ прино́ситъ тѝ гдⷭ҇и, бг҃оно́ сныѧ мꙋ́ченики. тѣ́хъ мл҃твами во смире́нїи глꙋбо́цѣ, цр҃ковь свою̀, и҆ гра́дъ сво́й, бцⷣы ра́ди соблюдѝ, є҆ди́не многомлⷭ҇тиве. <red>конда́къ, за ᲂу҆поко́й. гла́съ, и҃. С</red>о ст҃ы́ми поко́й хрⷭ҇тѐ дш҃а ра̑бъ свои́хъ, и҆дѣ́же нѣ́сть болѣ́зни, ни печа́ли, ни воздыха́нїѧ, но жи́знь вѣ́чнаѧ.</p>

</document>