<document xmlns="http://www.ponomar.net/culiturgical">
<p><red>НАЧА́ЛО Ꙋ҆́ТРЕНИ</red></p>

<p><red>в̾ нлⷣю ᲂу҆́бѡ а҆́ще нѣ́сть бдѣ́нїѧ, потро́ичнѣмъ кано́нѣ, вседми́чныѧ же днѝ по полꙋ́нощницѣ и҆ по ѿпꙋ́стѣ, В</red>хо́дитъ і҆єре́й во ст҃ы́и ѻ҆лта́рь, и҆ взе́млетъ кади́ло и҆ ѳимїа́мъ, и҆ кади́тъ ст҃ꙋ́ю трапе́зꙋ крⷭ҇тоѡбра́знѡ, и҆ ве́сь ѻ҆лта́рь по ѡ҆бы́чаю. <red>и҆</red> и҆з̾ше́дъ сѣ́верными две́рми и҆ покланѧ́етсѧ настоѧ́телю, и҆спрови́въ бл҃гослове́нїе, и҆ кади́тъ цр҃скаѧ врата̀. и҆ начина́етъ велегла́снѡ гл҃ѧ, <red>Б</red>л҃гослове́нъ бг҃ъ на́шъ всегда̀, и҆ ны́нѣ и҆ при́снѡ и҆ во́ вѣки вѣкѡ́мъ. <red>ѱало́мщикъ глаго́летъ, а҆</red>ми́нь.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. <red>сла́ва, и҆ ны́нѣ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱл҃о́мъ, ѳі҃. О</red>у҆слы́шитъ тѧ̀ гдⷭ҇ь в̾ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. По́слетъ тѝ по́мощь ѿ ст҃а́гѡ, и҆ ѿ сїѡ́на застꙋ́питъ тѧ̀. Помѧне́тъ всѧ́кꙋ же́ртвꙋ твою̀, и҆ всѧ̀ сожже́нїѧ твоѧ̀ тꙋ́чна бꙋ́ди. Да́стъ ти гдⷭ҇ь по́ срⷣцꙋ твоемꙋ̀, и҆ ве́сь совѣ́тъ тво́й и҆спо́лнитъ. Воз̾ра́дꙋемсѧ ѡ҆ спасе́нїи твое́мъ, и҆ во́ и҆мѧ гдⷭ҇а бг҃а на́шегѡ воз̾вели́чимсѧ. И҆спо́лнитъ гдⷭ҇ь всѧ̀ проше́нїѧ твоѧ̀. ны́нѣ позна́хъ, ꙗ҆́кѡ спа́слъ є҆́сть гдⷭ҇ь хрⷭ҇та̀ своегѡ̀. Оу҆слы́шитъ є҆гѡ̀ с̾ нб҃сѐ ст҃а́гѡ своегѡ̀, в̾ си́лахъ спасе́нїе десни́ца є҆гѡ̀. Сїѝ на колесни́цахъ, и҆ сїѝ на ко́нихъ, мы́ же во́ и҆мѧ гдⷭ҇а бг҃а на́шегѡ призове́мъ. Ті́и спѧ́ти бы́ша и҆ падо́ша, мы́ же воста́хомъ и҆ и҆спра́вихомсѧ. Гдⷭ҇и спасѝ цр҃ѧ, и҆ ᲂу҆слы́ши ны, во́ньже де́нь а҆́ще призове́мъ тѧ̀.</p>

<p><red>ѱало́мъ, к҃. Г</red>дⷭ҇и, си́лою твое́ю воз̾весели́тсѧ цр҃ь, и҆ ѡ҆ спасе́нїи твое́мъ воз̾ра́дꙋетсѧ ѕѣлѡ̀. Жела́нїе срⷣца є҆гѡ̀ да́лъ є҆сѝ є҆мꙋ̀. и҆ хотѣ́нїѧ ᲂу҆стнꙋ̀ є҆гѡ̀ нѣ́си лиши́лъ є҆гѡ̀. Ꙗ҆́кѡ пред̾вари́лъ є҆сѝ є҆гѡ̀ бл҃гослове́нїемъ бл҃госты́ннымъ, положи́лъ є҆сѝ на главѣ̀ є҆гѡ̀ вѣне́цъ ѿ ка́мене че́стна. Живота̀ проси́лъ є҆́сть ᲂу҆ тебѐ, и҆ да́лъ є҆сѝ є҆мꙋ̀ долготꙋ̀ дні́й въ вѣ́къ вѣ́ка. Ве́лїѧ сла́ва є҆гѡ̀ спасе́нїемъ твои́мъ, сла́вꙋ и҆ велелѣ́пїе воз̾ложи́ши на́нь. Ꙗ҆́кѡ да́си є҆мꙋ̀ бл҃гослове́нїе въ вѣ́къ вѣ́ка, воз̾весели́ши є҆гѡ̀ ра́достїю с̾ лице́мъ твои́мъ. Ꙗ҆́кѡ цр҃ь ᲂу҆пова́етъ на́ гдⷭ҇а, и҆ млⷭ҇тїю вы́шнѧгѡ не под̾ви́житсѧ. Ѡ҆брѧ́щетсѧ рꙋка̀ твоѧ̀ всѣ́мъ врагѡ́мъ твои́мъ, десни́ца твоѧ̀ ѡ҆брѧ́щетъ всѧ̀ ненави́дѧщїѧ тебѐ. Ꙗ҆́кѡ положи́ши и҆́хъ ꙗ҆́кѡ пе́щь ѻ҆́гненꙋю, во́ времѧ лица̀ твоегѡ̀, гдⷭ҇ь гнѣ́вомъ свои́мъ смѧте́тъ ѧ҆̀, и҆ снѣ́сть и҆́хъ ѻ҆́гнь. Пло́дъ и҆́хъ ѿ землѝ погꙋби́ши, и҆ сѣ́мѧ и҆́хъ ѿ сн҃о́въ чл҃ческихъ. Ꙗ҆́кѡ ᲂу҆клони́ша на тѧ̀ ѕла́ѧ, помы́слиша совѣ́ты, и҆́хже не воз̾мого́ша соста́вити. Ꙗ҆́кѡ положи́ши и҆́хъ хребе́тъ во и҆збы́тцѣхъ свои́хъ, ᲂу҆гото́ваеши лицѐ и҆́хъ. Воз̾неси́сѧ гдⷭ҇и си́лою твое́ю, воспое́мъ и҆ пое́мъ си́лы твоѧ̀. <red>сла́ва, и҆ нн҃ѣ. т</red>рⷭ҇то́е, и҆ по ѻ҆́ч҃е на́шъ. <red>тропарѝ сїѧ̀, гла́съ, а҃. С</red>пасѝ гдⷭ҇и лю́ди своѧ̀, и҆ бл҃гословѝ достоѧ́нїе своѐ, побѣ́ды держа́ве росси́йстей на сопроти́вныѧ да́рꙋй, и҆ своѧ̀ сохранѧ́ѧ крⷭ҇то́мъ лю́ди. <red>сла́ва. В</red>ознесы́исѧ на крⷭ҇тъ во́лею, тезои҆мени́томꙋ ны́нѣ гра́дꙋ твоемꙋ̀, щедро́ты твоѧ̀ да́рꙋй хрⷭ҇тѐ бж҃е. возвеселѝ си́лою свое́ю, держа́вꙋ росси́йскꙋю, побѣ́ды даѧ̀ є҆́й насопоста́ты, посо́бїе и҆мꙋ́щꙋ твоѐ ѻ҆рꙋ́жїе ми́рꙋ непобѣди́мꙋю побѣ́дꙋ. <red>и҆ ны́нѣ. П</red>ред̾ста́телнице стра́шнаѧ и҆ не посты́днаѧ, непре́зри блага́ѧ моли́твъ на́шихъ, всепѣ́таѧ бцⷣе ᲂу҆твердѝ правосла́вныхъ житїѐ. и҆ спасѝ держа́вꙋ росси́йскꙋю, пода́й же є҆́й нбⷭ҇нꙋю побѣ́дꙋ бг҃омъ, є҆го́же родила̀ є҆сѝ є҆ди́на блгⷭ҇ве́наѧ. <red>та́же, і҆єре́й, гл҃етъ, п</red>оми́лꙋй на́съ бж҃е. <red>воз̾гла́съ. С</red>ла́ва ст҃ѣ́й и҆ є҆диносꙋ́щнѣй и҆ животворѧ́щѣй, и҆ нераз̾дѣли́мѣй трⷪ҇цѣ всегда̀ и҆ ны́нѣ и҆ прⷭ҇нѡ и҆ во́ вѣки вѣкѡ́мъ. <red>ѱало́мщикъ гл҃етъ, а҆</red>ми́нь. <red>С</red>ла́ва в̾вы́шнихъ бг҃ꙋ, и҆ на землѝ ми́ръ, в̾ чл҃цѣхъ бл҃говоле́нїе. <red>три́жды без̾покло́новъ. та́же, Г</red>дⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ возвѣстѧ́тъ хвалꙋ̀ твою̀, <red>двⷤа. и҆ глаго́летъ є҆ѯа̀ ѱалмы̀, легко̀, съти́хостїю и҆ со всѧ́кимъ внима́нїемъ и҆ стра́хомъ бж҃їимъ, ꙗ҆́кѡ к̾ самомꙋ̀ бг҃ꙋ бесѣ́дꙋѧ неви́димо, и҆ ѡ҆ свои́хъ грѣсѣ́хъ ᲂу҆молѧ́ѧ є҆го̀. бра́тїѧ же стоѧ́тъ рꙋ́цѣ и҆мꙋ́ще согбе́ни к̾ пе́рсемъ, главы́ же ма́лѡ преклоне́ны. ѱало́мъ, г҃. Г</red>дⷭ҇и, что́сѧ ᲂу҆мно́жиша стꙋжа́ющїи мѝ; мно́зи воста́ютъ на мѧ̀. Мно́зи гл҃ютъ дш҃и мое́й, нѣ́сть спасе́нїѧ є҆мꙋ̀ ѡ҆́ бз҃ѣ є҆гѡ̀. Ты́ же гдⷭ҇и застꙋ́пникъ мо́й є҆сѝ, сла́ва моѧ̀, и҆ воз̾носѧ̀ главꙋ̀ мою̀. Гла́сомъ мои́мъ ко́ гдⷭ҇ꙋ воз̾ва́хъ, и҆ ᲂу҆слы́ша мѧ̀ ѿ горы̀ ст҃ы́ѧ своеѧ̀. А҆́зъ ᲂу҆снꙋ́хъ и҆ спа́хъ воста́хъ, ꙗ҆́кѡ гдⷭ҇ь застꙋ́питъ мѧ̀. Не ᲂу҆бою́сѧ ѿ те́мъ люде́й, ѻ҆́крестъ напа́дающихъ на мѧ̀. воскрⷭ҇нѝ гдⷭ҇и, спаси́ мѧ бж҃е мо́й. Ꙗ҆́кѡ ты̀ поразѝ всѧ̀ враждꙋ́ющїѧ мѝ в̾сꙋ́е, зꙋ́бы грѣ́шникѡмъ сокрꙋши́лъ є҆сѝ. Гдⷭ҇не є҆́сть спасе́нїе, и҆ на́ людехъ твои́хъ бл҃гослове́нїе твоѐ. <red>А҆́</red>зъ ᲂу҆снꙋ́хъ и҆ спа́хъ воста́хъ, ꙗ҆́кѡ гдⷭ҇ь застꙋ́питъ мѧ̀.</p>

<p><red>ѱало́мъ, л҃з. Г</red>дⷭ҇и не ꙗ҆́ростїю твое́ю ѡ҆бличѝ менѐ, ни гнѣ́вомъ твои́мъ покажѝ менѐ. Ꙗ҆́кѡ стрѣ́лы твоѧ̀ ᲂу҆нзо́ша мѝ, и҆ ᲂу҆тверди́лъ є҆сѝ на мнѣ̀, рꙋ́кꙋ твою̀. Нѣ́сть и҆сцѣле́нїѧ въ пло́ти мое́й, ѿ лица̀ гнѣ́ва твоегѡ̀. нѣ́сть ми́ра в̾ косте́хъ мои́хъ, ѿ лица̀ грѣ́хъ мои́хъ. Ꙗ҆́кѡ без̾зако́нїѧ моѧ̀ превзыдо́ша главꙋ̀ мою̀, ꙗ҆́кѡ бре́мѧ тѧ́жкѡ ѡ҆тѧготѣ́ша на мнѣ̀. Воз̾смердѣ́ша и҆ согни́шасѧ ра́ны моѧ̀, ѿ лица̀ безꙋ́мїѧ моегѡ̀. Пострада́хъ и҆ смири́хсѧ до конца̀, ве́сь де́нь сѣ́тꙋѧ хожда́хъ. Ꙗ҆́кѡ лѧ́двїѧ моѧ̀ напо́лнишасѧ порꙋга́нїи, и҆ нѣ́сть и҆сцѣле́нїѧ въ пло́ти мое́й. Ѡ҆ѕло́бленъ бы́хъ и҆ смири́хсѧ до ѕѣла̀, рыка́хъ ѿ воз̾дыха́нїѧ срⷣца моегѡ̀. Гдⷭ҇и, пред̾ тобо́ю всѐ жела́нїе моѐ, и҆ воз̾дыха́нїе моѐ ѿ тебѐ не ᲂу҆таи́сѧ. Срⷣце моѐ смꙋти́сѧ, ѡ҆ста́ви мѧ си́ла моѧ̀, и҆ свѣ́тъ ѻ҆́чїю мое́ю, и҆ то́й нѣ́сть со мно́ю. Дрꙋ́ѕи моѝ и҆ и҆́скренїи моѝ, прѧ́мѡ мнѣ̀ прибли́жишасѧ, и҆ ста́ша. И҆ бли́жнїи моѝ ѿ дале́че менѐ ста́ша. и҆ нꙋжда́хꙋсѧ и҆́щꙋщїи дш҃ꙋ мою̀, и҆ и҆́щꙋщїи ѕла́ѧ мнѣ̀ гл҃ахꙋ сꙋ́етнаѧ, и҆ льсти́внаѧ ве́сь де́нь поꙋча́хꙋсѧ. А҆́зъ же ꙗ҆́кѡ глꙋ́хъ, не слы́шахъ, и҆ ꙗ҆́кѡ нѣ́мъ, не ѿверза́ѧ ᲂу҆́стъ свои́хъ. И҆ бы́хъ ꙗ҆́кѡ чл҃къ не слы́ша, и҆ не и҆мы́и во ᲂу҆стѣ́хъ свои́хъ ѡ҆бличе́нїѧ. Ꙗ҆́кѡ на тѧ̀ гдⷭ҇и ᲂу҆пова́хъ, ты̀ ᲂу҆слы́шиши гдⷭ҇и бж҃е мо́й. Ꙗ҆́кѡ рѣ́хъ, да некогда̀ пора́дꙋютмисѧ враѕѝ моѝ. и҆ внегда̀ подвижа́тисѧ нога́мъ мои́мъ, на мѧ̀ велерѣ́чеваша. Ꙗ҆́кѡ а҆́зъ на ра́ны гото́въ, и҆ болѣ́знь моѧ̀ предомно́ю є҆́сть вы́нꙋ. Ꙗ҆́кѡ без̾зако́нїе моѐ а҆́зъ воз̾вѣщꙋ̀, и҆ попекꙋ́сѧ ѡ҆ грѣсѣ̀ мое́мъ. Враѕи́ же моѝ живꙋ́тъ, и҆ ᲂу҆крѣпи́шасѧ па́че менѐ, и҆ ᲂу҆мно́жишасѧ ненави́дѧщїи мѧ̀ без̾ пра́вды. Воз̾даю́щїи ми ѕла̀ воз̾блага́ѧ, ѡ҆болга́хꙋ мѧ, занѐ гонѧ́хъ бл҃госты́ню. Не ѡ҆ста́ви менѐ гдⷭ҇и бж҃е мо́й, не ѿстꙋпѝ ѿ менѐ. Воньмѝ в̾ по́мощь мою̀, гдⷭ҇и спасе́нїѧ моегѡ̀. <red>Н</red>е ѡ҆ста́ви менѐ гдⷭ҇и бж҃е мо́й, не ѿстꙋпѝ ѿ менѐ. Воньмѝ в̾ по́мощь мою̀, гдⷭ҇и спасе́нїѧ моегѡ̀.</p>

<p><red>ѱало́мъ, ѯ҃в. Б</red>ж҃е бж҃е мо́й, к̾ тебѣ̀ ᲂу҆́тренюю. воз̾жада̀ тебѐ дш҃а моѧ̀, ко́ль мно́жицею тебѣ̀ пло́ть моѧ̀. въ землѝ пꙋ́стѣ и҆ не прохо́днѣ и҆ без̾во́днѣ. Та́кѡ во ст҃ѣ́мъ ꙗ҆ви́хсѧ тебѣ̀ ви́дѣти си́лꙋ твою̀, и҆ сла́вꙋ твою̀. Ꙗ҆́кѡ лꙋ́чше млⷭ҇ть твоѧ̀ па́че живо́тъ, ᲂу҆стнѣ̀ моѝ похвали́тѣ тѧ̀. Та́кѡ бл҃гословлю́ тѧ въ животѣ̀ мое́мъ, ѡ҆ и҆́мени твое́мъ воз̾дежꙋ̀ рꙋ́цѣ моѝ. Ꙗ҆́кѡ ѿ́ тꙋка и҆ ма́сти и҆спо́лнисѧ дш҃а моѧ̀, и҆ ᲂу҆стнѣ̀ ра́дости восхва́лѧтъ тѧ̀ ᲂу҆ста̀ моѧ̀. А҆́ще помина́хъ тѧ на посте́ли мое́й, на ᲂу҆́тренихъ поꙋча́хсѧ в̾ тѧ̀. Ꙗ҆́кѡ бы́сть помо́щникъ мо́й, и҆ в̾ кро́вѣ крылꙋ̀ твое́ю воз̾ра́дꙋюсѧ. Прильпѐ дш҃а моѧ̀ по тебѣ̀, мене́ же прїѧ́тъ десни́ца твоѧ̀. Ті́и же в̾сꙋ́е и҆ска́ша дш҃ꙋ мою̀, вни́дꙋтъ въ преи҆спо́днѧѧ землѝ. Предадѧ́тсѧ в̾ рꙋ́ки ѻ҆рꙋ́жїю, ча́сти ли́совомъ бꙋ́дꙋтъ. Цр҃ь же воз̾весели́тсѧ ѡ҆́ бз҃ѣ, похва́литсѧ всѧ́къ клены́исѧ и҆́мъ. Ꙗ҆́кѡ загради́шасѧ ᲂу҆ста̀ глаго́лющихъ не пра́вдꙋ. <red>Н</red>а ᲂу҆́тренихъ поꙋча́хсѧ в̾ тѧ̀. Ꙗ҆́кѡ бы́сть помо́щникъ мо́й. и҆ в̾ кро́вѣ крилꙋ̀ твое́ю возра́дꙋюсѧ. Прильпѣ̀ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̀. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, три́жды, без̾покло́нов̾.<red> г</red>дⷭ҇и поми́лꙋй, гⷤ. <red>сла́ва, и҆ ны́нѣ.</red></p>

<p><red>ѱало́мъ, п҃з. Г</red>дⷭ҇и бж҃е спасе́нїѧ моегѡ̀, во́ дне воз̾ва́хъ и҆ в̾ нощѝ пред̾ тобо́ю. Да вни́детъ пред̾ тѧ̀ мл҃тва моѧ̀, приклонѝ ᲂу҆́хо твоѐ к̾ моле́нїю моемꙋ̀. Ꙗ҆́кѡ и҆спо́лнисѧ ѕо́лъ дш҃а моѧ̀, и҆ живо́тъ мо́й а҆́дꙋ прибли́жисѧ. Привмѣне́нъ бы́хъ с̾ низ̾ходѧ́щими в̾ ро́въ. бы́хъ ꙗ҆́кѡ человѣ́къ без̾ по́мощи в̾ ме́ртвыхъ свобо́дь. Ꙗ҆́кѡ ꙗ҆́звенїи спѧ́щїи во гробѣ́хъ, и҆́хже не помѧнꙋ́лъ є҆сѝ к̾ томꙋ̀, и҆ ті́и ѿ рꙋкѝ твоеѧ̀ ѿринове́ни бы́ша. Положи́ша мѧ в̾ ро́вѣ преи҆спо́днѣмъ, в̾ те́мныхъ и҆ сѣ́ни сме́ртнѣй. На мнѣ̀ ᲂу҆тверди́сѧ ꙗ҆́рость твоѧ̀, и҆ всѧ̀ во́лны твоѧ̀ наведѐ на мѧ̀. Оу҆да́лилъ є҆сѝ зна́емыхъ мои́хъ ѿ менѐ, положи́ша мѧ ме́рзость себѣ̀. пре́данъ бы́хъ, и҆ не и҆схожда́хъ. Ѻ҆́чи моѝ и҆знемого́стѣ ѿ нищеты̀. Воз̾ва́хъ к̾ тебѣ̀ гдⷭ҇и ве́сь де́нь, воз̾дѣ́хъ къ тебѣ̀ рꙋ́цѣ моѝ. Е҆да̀ ме́ртвыми твори́ши чꙋдеса̀, лѝ вра́чеве воскресѧ́тъ, и҆ и҆сповѣ́дѧтсѧ тебѣ̀. Е҆да̀ повѣ́сть кто̀ во́ гробѣхъ ми́лость твою̀, и҆ и҆́стинꙋ твою̀ в̾ поги́бели; Е҆да̀ позна́на бꙋ́дꙋтъ во тмѣ̀ чꙋдеса̀ твоѧ̀, и҆ пра́вда твоѧ̀ в̾ землѝ забве́ннѣй. А҆́зъ к̾ тебѣ̀ гдⷭ҇и воз̾ва́хъ, и҆ ᲂу҆́тро моли́тва моѧ̀ пред̾вари́тъ тѧ̀. Въскꙋ́ю гдⷭ҇и ѿрѣ́еши дш҃ꙋ мою̀, ѿвраща́еши лицѐ своѐ ѿ менѐ; Ни́щь є҆́смь а҆́зъ, и҆ в̾ трꙋдѣ́хъ ѿ ю҆́ности моеѧ̀. воз̾не́съ же смири́хсѧ и҆ и҆знемого́хъ. На мнѣ̀ преидо́ша гнѣ́ви твоѝ, ᲂу҆страше́нїѧ твоѧ̀ воз̾мꙋти́ша мѧ. Ѡ҆быдо́ша мѧ ꙗ҆́кѡ вода̀, ве́сь де́нь ѡ҆держа́ша мѧ вкꙋ́пѣ. Оу҆да́лилъ є҆сѝ ѿ менѐ дрꙋ́га и҆ и҆́скренѧго, и҆ зна́емыхъ мои́хъ ѿ страсте́й. <red>Г</red>дⷭ҇и бж҃е спасе́нїѧ моегѡ̀, во́ дне воз̾ва́хъ и҆ в̾ нощѝ пред̾ тобо́ю. Да вни́детъ пред̾ тѧ̀ мл҃тва моѧ̀, приклонѝ ᲂу҆́хо твоѐ к̾ моле́нїю моемꙋ̀.</p>

<p><red>ѱало́мъ, р҃в. Б</red>л҃гословѝ дш҃е моѧ̀ гдⷭ҇а, и҆ всѧ̀ внꙋ́тренѧѧ моѧ̀ и҆́мѧ ст҃о́е є҆гѡ̀. Бл҃гословѝ дш҃е моѧ̀ гдⷭ҇а, и҆ незабыва́й всѣ́хъ воз̾даѧ́нїи є҆гѡ̀. Ѡ҆чища́ющаго всѧ̀ без̾зако́нїѧ твоѧ̀. и҆сцѣлѧ́ющаго всѧ̀ недꙋ́ги твоѧ̀. И҆збавлѧ́ющаго ѿ и҆стлѣ́нїѧ живо́тъ тво́й. вѣнча́ющаго тѧ̀ ми́лостїю и҆ щедро́тами. И҆сполнѧ́ющаго во благи́хъ жела́нїе твоѐ. ѡ҆бнови́тсѧ ꙗ҆́кѡ ѻ҆рлꙋ̀, ю҆́ность твоѧ̀. Творѧ́и млⷭ҇тыню гдⷭ҇ь, и҆ сꙋдьбꙋ̀ всѣ́мъ ѡ҆би́димымъ. Сказа̀ пꙋтѝ своѧ̀ мѡѷсе́ѡви, сыновѡ́мъ і҆и҃левомъ хотѣ́нїѧ своѧ̀. Ще́дръ и҆ млⷭ҇тивъ гдⷭ҇ь, долготерпѣли́въ и҆ многоми́лостивъ. Не до конца̀ прогнѣ́ваетсѧ, ни в̾ вѣ́къ враждꙋ́етъ. не по без̾зако́нїемъ на́шимъ сотвори́лъ є҆́сть на́мъ, ни по грѣхѡ́мъ на́шимъ во́здалъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ᲂу҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Е҆ли́кѡ ѿстоѧ́тъ восто́цы ѿ за́падъ, ᲂу҆да́лилъ є҆́сть ѿ на́съ без̾зако́нїѧ на́ша. Ꙗ҆́коже ще́дритъ ѻ҆ц҃ъ сы́ны, ᲂу҆ще́дритъ гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀ ꙗ҆́кѡ пе́рсть є҆смы̀. Человѣ́къ ꙗ҆́кѡ трава̀, дні́е є҆гѡ̀ ꙗ҆́кѡ цвѣ́тъ се́льныи, та́кѡ ѡ҆цвѣте́тъ. Ꙗ҆́кѡ дх҃ъ про́йдетъ въ не́мъ, и҆ небꙋ́детъ, и҆ не позна́етъ к̾ томꙋ̀ мѣ́ста своегѡ̀. Млⷭ҇ть же гдⷭ҇нѧ ѿ́ вѣка и҆ до́ вѣка на боѧ́щихсѧ є҆гѡ̀. И҆ пра́вда є҆гѡ̀ на сн҃ѣ́хъ сн҃о́въ хранѧ́щихъ завѣ́тъ є҆гѡ̀, и҆ по́мнѧщихъ за́повѣди є҆гѡ̀, твори́ти ѧ҆̀. Гдⷭ҇ь на́ нб҃си ᲂу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀, си́льнїи крѣ́постїю творѧ́щїи сло́во є҆гѡ̀, ᲂу҆слы́шати гла́съ слове́съ є҆гѡ̀. Бл҃гослови́те гдⷭ҇а всѧ̀ си́лы є҆гѡ̀, слꙋгѝ є҆гѡ̀ творѧ́щїи во́лю є҆гѡ̀. Бл҃гослови́те гдⷭ҇а всѧ̀ дѣ́ла є҆гѡ̀, на всѧ́комъ мѣ́стѣ влⷣчества є҆гѡ̀, бл҃гословѝ дш҃е моѧ̀ гдⷭ҇а. <red>Н</red>а всѧ́комъ мѣ́стѣ влⷣчествїѧ є҆гѡ̀, бл҃гословѝ дш҃е моѧ̀ гдⷭ҇а.</p>

<p><red>ѱало́мъ, рм҃в. Г</red>дⷭ҇и ᲂу҆слы́ши моли́твꙋ мою̀, внꙋшѝ моле́нїе моѐ во и҆́стинѣ твое́й, ᲂу҆слы́ши мѧ в̾ пра́вдѣ твое́й. И҆ не вни́ди в̾ сꙋ́дъ с̾ рабѡ́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́и. Ꙗ҆́кѡ погна̀ вра́гъ дш҃ꙋ мою̀, смири́лъ є҆́сть в̾ землѝ живо́тъ мо́й. Посади́лъ мѧ є҆́сть в̾ те́мныхъ ꙗ҆́кѡ ме́ртвыѧ вѣ́кꙋ, и҆ ᲂу҆ны̀ во мнѣ̀ дх҃ъ мо́й. во мнѣ̀ смꙋти́сѧ срⷣце моѐ. Помѧнꙋ́хъ днѝ дре́внїѧ. поꙋчи́хсѧ во всѣ́хъ дѣ́лѣхъ твои́хъ, и҆ въ дѣ́лѣхъ рꙋ́кꙋ твое́ю поꙋча́хсѧ. Воз̾дѣ́хъ к̾ тебѣ̀ рꙋ́цѣ моѝ, дш҃а моѧ̀ ꙗ҆́кѡ землѧ̀ без̾во́днаѧ тебѣ̀. Ско́рѡ ᲂу҆слы́ши мѧ гдⷭ҇и, и҆счезѐ дх҃ъ мо́й. Не ѿвратѝ лица̀ твоегѡ̀ ѿ менѐ, и҆ ᲂу҆подо́блюсѧ низ̾ходѧ́щимъ в̾ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ᲂу҆пова́хъ. Скажѝ мнѣ̀ гдⷭ҇и пꙋ́ть во́ньже пойдꙋ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. И҆зми́ мѧ ѿ вра́гъ мои́хъ, гдⷭ҇и к̾ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гі́и наста́витъ мѧ̀ на́ землю пра́вꙋ. И҆́мене твоегѡ̀ ра́ди гдⷭ҇и, живи́ши мѧ, пра́вдою твое́ю и҆зведе́ши ѿ печа́ли дш҃ꙋ мою̀. И҆ ми́лостїю твое́ю потреби́ши врагѝ моѧ̀, и҆ погꙋби́ши всѧ̀ стꙋжа́ющїѧ дш҃и мое́й, ꙗ҆́кѡ а҆́зъ ра́бъ тво́й є҆́смь. <red>та́же. О</red>у҆слы́ши мѧ въ пра́вдѣ твое́й гдⷭ҇и ᲂу҆слы́ши, и҆ не вни́ди в̾ сꙋ́дъ с̾ рабо́мъ твои́мъ. дх҃ъ тво́й бл҃гі́и наста́витъ мѧ на́ землю пра́вꙋ. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. Г</red>дⷭ҇и поми́лꙋй, в҃і.</p>

<p>А҆́<red>ще ли і҆єре́й, глаго́летъ є҆ктенїю̀: м</red>и́ромъ гдⷭ҇ꙋ помо́лимсѧ. <red>та́же, б</red>г҃ъ гдⷭ҇ь и҆ ꙗ҆ви́сѧ на́мъ, бл҃гослове́нъ грѧды́и во́ и҆мѧ гдⷭ҇не. <red>сти́хъ, а҃. и҆</red>сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ в̾ вѣ́къ млⷭ҇ть є҆гѡ̀.<red> сти́хъ, в҃. ѡ҆</red>быше́дше ѡ҆быдо́ша мѧ, и҆ и҆́менемъ гдⷭ҇нимъ противлѧ́хсѧ и҆́мъ. <red>сти́хъ, г҃. н</red>е ᲂу҆мрꙋ̀ но жи́въ бꙋ́дꙋ, и҆ повѣ́мъ дѣ́ла гдⷭ҇нѧ. <red>сти́хъ, д҃. к</red>а́мень, є҆го́же небрего́ша зи́ждꙋщїи, се́й бы́сть во главꙋ̀ ᲂу҆́глꙋ. ѿ́ гдⷭ҇а бы́сть се́й, и҆ є҆́сть ди́вны во ѻ҆́чїю на́шею.</p>

<p>Т<red>а́же, тропа́рь, дню̀. и҆лѝ ст҃о́мꙋ, и҆лѝ пра́здникꙋ. </red>А҆́<red>ще ли по́стъ, пое́тсѧ а҆ллилꙋ́їѧ, на́ гласъ, ѻ҆кта́ѧ. стихи́ же, гл҃емъ. сти́хъ, а҃. ѿ́</red> нощи ᲂу҆́тренюетъ дꙋ́хъ мо́й к̾ тебѣ̀ бж҃е. <red>сти́хъ, в҃. п</red>ра́вдѣ наꙋчи́тесѧ живꙋ́щїи наземлѝ. <red>сти́хъ, г҃. г</red>дⷭ҇и бж҃е на́шъ ми́ръ да́ждь на́мъ, всѧ́ бо во́здалъ є҆сѝ на́мъ. <red>сти́хъ, д҃. т</red>а́кѡ бы́хомъ возлю́бленномꙋ твоемꙋ̀.</p>

<p>Т<red>а́же тро́ичны, во ѻ҆кта́и и҆ ѡ҆бы́чнаѧ стихоло́гїѧ. и҆ сѣда́льны, и҆ про́чаѧ по ᲂу҆та́вꙋ. ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p>П<red>осе́мъ пѣ́сни, и҆ кано́ны, на ѳ҃, пѣ́сни кано́на, пое́мъ пѣ́снь прест҃ѣ́й бцⷣѣ ѿ лꙋкѝ. зача́ло, д҃. В</red>ели́читъ дш҃а моѧ̀ гдⷭ҇а, и҆ возра́довасѧ дх҃ъ мо́й ѡ҆́ бз҃ѣ спа́сѣ мое́мъ. <red>и҆ поко́ем̾ждо стисѣ̀, припѣва́емъ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ. <red>и҆ покло́нъ до землѝ. а҆́ще ли нлⷣѧ, и҆лѝ пра́зднество, покло́ны твори́мъ ма́лыѧ. то́кмѡ послѣ́днїи покло́нъ земны́и. Ꙗ҆́</red>кѡ призрѣ̀ на смире́нїе рабы̀ своеѧ̀, се́бо ѿ ны́нѣ блажа́тъ мѧ всѝ ро́ди. <red>Ꙗ҆́</red>кѡ сотворѝ мнѣ̀ вели́чїе си́льныи, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ в̾ ро́дъ и҆ ро́дъ на боѧ́щихсѧ є҆гѡ̀. <red>С</red>отворѝ держа́вꙋ мы́шцею свое́ю, расточѝ го́рдыѧ мы́сли срⷣца и҆́хъ. <red>Н</red>изложѝ си́льныѧ со прⷭ҇то́лъ, и҆ вознесѐ смире́нныѧ. а҆́лчꙋщїѧ и҆спо́лни бл҃гъ, и҆ богатѧ́щїѧсѧ ѿпꙋстѝ тща̀. <red>В</red>оспрїѧ́тъ і҆зра́илѧ ѻ҆́трока своегѡ̀, помѧнꙋ́ти млⷭ҇ти, ꙗ҆́коже гл҃а ко ѻ҆ц҃е́мъ на́шимъ, а҆враа́мꙋ и҆ сѣ́мени є҆гѡ̀ до́ вѣка.</p>

<p>Т<red>а́же пѣ́снь, ѳ҃, кано́новъ. по ѳ҃, пѣ́сни ѻ҆́ба ли́ка совокꙋ́пльшесѧ пое́мъ, д</red>осто́йнѡ є҆́сть. <red>и҆ твори́мъ покло́нъ всѝ в̾кꙋ́пѣ до землѝ. та́же є҆ктенїѧ̀ ма́лаѧ. а҆́ще ли нлⷣѧ, пое́мъ, на́ гласъ ѻ҆кта́ѧ. с</red>т҃ъ гдⷭ҇ь бг҃ъ на́шъ, <red>гⷤ. посе́м̾ свѣти́лен̾. та́же, ѱало́мъ, рм҃и. Х</red>вали́те гдⷭ҇а съ небе́съ, хвали́те є҆гѡ̀ въ вы́шнихъ. Хвали́те є҆гѡ̀ всѝ а҆́гг҃ли є҆гѡ̀, хвали́те є҆гѡ̀ всѧ̀ си́лы є҆гѡ̀. Хвали́те є҆гѡ̀ сл҃нце и҆ лꙋна̀, хвали́те є҆гѡ̀ всѧ̀ ѕвѣ́зды и҆ свѣ́тъ. Хвали́те є҆гѡ̀ нб҃са̀ нб҃съ, и҆ вода̀ ꙗ҆́же превы́ше нб҃съ, да восхва́лѧтъ и҆́мѧ гдⷭ҇не. Ꙗ҆́кѡ то́й речѐ, и҆ бы́ша. то́й повелѣ̀, и҆ созда́шасѧ. Поста́ви ѧ҆̀ в̾ вѣ́къ и҆ в̾ вѣ́къ вѣ́ка, повелѣ́нїе положѝ и҆ не ми́мѡ и҆́детъ. Хвали́те гдⷭ҇а ѿ землѝ, ѕмі́еве и҆ всѧ̀ бе́здны. Ѻ҆́гнь, гра́дъ, снѣ́гъ го́лоть, дꙋ́хъ бꙋ́ренъ творѧ́щаѧ сло́во є҆гѡ̀. Го́ры, и҆ всѝ хо́лми. древа̀ плодоно́сна, и҆ всѝ ке́дри. Звѣ́рїе, и҆ всѝ ско́ти. га́ди, и҆ пти́цы перна́ты. Цр҃їе зе́мстїи, и҆ всѝ лю́дїе. кнѧ́зи, и҆ всѝ сꙋдїѝ зе́мстїи. Ю҆́ношы и҆ дв҃ы, ста́рцы съ ю҆́нотами, да восхва́лѧтъ и҆́мѧ гдⷭ҇не. Ꙗ҆́кѡ воз̾несе́сѧ и҆́мѧ тогѡ̀ є҆ди́ногѡ. И҆сповѣ́данїе є҆гѡ̀ на землѝ и҆ на́ нб҃си, и҆ воз̾несе́тъ ро́гъ люде́й свои́хъ. Пѣ́снь всѣ́мъ прпⷣбнымъ є҆гѡ̀, сн҃овѡ́мъ і҆и҃левѡмъ, лю́демъ приближа́ющимсѧ є҆мꙋ̀.</p>

<p><red>ѱл҃о́мъ, рм҃ѳ. В</red>оспо́йте гдⷭ҇ви пѣ́снь но́вꙋ, хвале́нїе є҆гѡ̀ въ цр҃кви прпⷣбныхъ. Да воз̾весели́тсѧ і҆зра́иль, ѡ҆ сотво́ршемъ є҆гѡ̀. и҆ сн҃ове сїѡ́ни, воз̾ра́дꙋютсѧ ѡ҆ царѝ свое́мъ. Да восхва́лѧтъ и҆́мѧ є҆гѡ̀ в̾ ли́цѣ, в̾ тимпа́нѣ и҆ ѱалты́ри да пою́тъ є҆мꙋ̀. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ, и҆ воз̾несе́тъ кро́ткїѧ во спасе́нїе. Восхва́лѧтсѧ преподо́бнїи во сла́вѣ, и҆ воз̾ра́дꙋютсѧ на ло́жихъ свои́хъ. Воз̾ноше́нїѧ бж҃їѧ в̾ горта́ни и҆́хъ, и҆ мечѝ ѡ҆бою́дꙋ ѻ҆стры̀ в̾ рꙋка́хъ и҆́хъ. Сотвори́ти ѿмще́нїе во ꙗ҆зы́цѣхъ, ѡ҆бличе́нїе в̾ лю́дехъ. Свѧза́ти царѧ̀ и҆́хъ пꙋ́ты, и҆ сла́вныѧ и҆́хъ рꙋчны́ми ѡ҆ко́вы желѣ́зными. Сотвори́ти в̾ ни́хъ сꙋ́дъ напи́санъ, сла́ва сѝ є҆́сть всѣ́мъ преподо́бнымъ є҆гѡ̀.</p>

<p><red>ѱало́мъ, рн҃. Х</red>вали́те бг҃а во ст҃ы́хъ є҆гѡ̀, хвали́те є҆гѡ̀ во ᲂу҆тверже́нїи си́лъ є҆гѡ̀. Хвали́те є҆гѡ̀ на си́лахъ є҆гѡ̀, хвали́те є҆гѡ̀ по премно́гомꙋ вели́чествїю є҆гѡ̀. Хвали́те є҆гѡ̀ во́ гласѣ трꙋ́бнѣмъ, хвали́те є҆гѡ̀ во ѱалты́ри и҆ гꙋ́слѣхъ. Хвали́те є҆гѡ̀ в̾ тѷмпа́нѣ и҆ ли́цѣ, хвали́те є҆гѡ̀ в̾ стрꙋ́нахъ и҆ ѻ҆рга́нѣхъ. Хвали́те є҆гѡ̀ въ кѷмва́лѣхъ доброгла́сныхъ, хвали́те є҆гѡ̀ въ кѷмва́лѣхъ восклица́нїѧ. Всѧ́ко дыха́нїе да хва́литъ гдⷭ҇а.</p>

<p>Т<red>а́же, стихѣ́ры, хвали́тныѧ. сла́ва, и҆ ны́нѣ, по ᲂу҆ста́вꙋ. посе́мъ, гл҃емъ. С</red>ла́ва показа́вшемꙋ на́мъ свѣ́тъ. <red>и҆ про́чаѧ. а҆́ще ли на хвали́тѣхъ стихѣ́ръ нѣ́сть. и҆ мы̀, гл҃емъ: Т</red>ебѣ̀ сла́ва подоба́етъ гдⷭ҇и бж҃е на́шъ, и҆ тебѣ̀ сла́вꙋ воз̾сыла́емъ ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во́ вѣки вѣко́мъ, а҆ми́нь. <red>С</red>ла́ва показа́вшемꙋ на́мъ свѣ́тъ.</p>

<p><red>та́же, С</red>ла́ва в̾вы́шнихъ бг҃ꙋ, и҆ на землѝ ми́ръ, в̾ человѣ́цѣхъ бл҃говоле́нїе. хва́лимъ тѧ̀, бл҃гослови́мъ тѧ̀ <red>[покло́н̾],</red> кла́нѧемтисѧ, славосло́вимъ тѧ̀ <red>[покло́н̾],</red> бл҃годари́мъ тѧ̀ вели́кїѧ ра́ди сла́вы твоеѧ̀ <red>[покло́н̾]. </red>гдⷭ҇и цр҃ю нбⷭ҇ныи, бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е. гдⷭ҇и бж҃е а҆́гньче бж҃їи сн҃е ѻ҆ч҃ь. взе́млѧи грѣхѝ ми́ра поми́лꙋй на́съ. взе́млѧи грѣхѝ ми́ра прїимѝ моли́твы на́ша. сѣдѧ́и ѡ҆деснꙋ́ю ѻ҆ц҃а поми́лꙋй на́съ. ꙗ҆́кѡ ты̀ є҆ди́нъ ст҃ъ, ты̀ є҆ди́нъ гдⷭ҇ь і҆с҃ъ хрⷭ҇то́съ, въ сла́вꙋ бг҃ꙋ ѻ҆ц҃ꙋ, а҆ми́нь. <red>Н</red>а всѧ́къ де́нь бл҃гослови́мъ тѧ, и҆ восхва́лимъ и҆́мѧ твоѐ во́ вѣки, и҆ в̾ вѣ́къ вѣ́ка. <red>Г</red>дⷭ҇и прибѣ́жище бы́сть на́мъ в̾ ро́дъ и҆ ро́дъ. а҆́зъ рѣ́хъ, гдⷭ҇и поми́лꙋй мѧ, и҆ и҆сцѣлѝ дш҃ю мою̀, ꙗ҆́кѡ согрѣши́хъ тебѣ̀. гдⷭ҇и к̾ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. ꙗ҆́кѡ ѿтебѐ є҆́сть и҆сто́чникъ живота̀. во́ свѣтѣ твое́мъ ᲂу҆́зримъ свѣ́тъ. проба́ви млⷭ҇ть твою̀ вѣ́дꙋщимъ тѧ. <red>С</red>подо́би гдⷭ҇и в̾ де́нь се́й, без̾грѣха̀ сохрани́тисѧ на́мъ. бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ во́ вѣки, а҆ми́нь. <red>Б</red>ꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ᲂу҆пова́хомъ натѧ̀, бл҃гослове́нъ є҆сѝ гдⷭ҇и, наꙋчѝ на́съ ѡ҆правда́нїемъ твои́мъ. бл҃гослове́нъ є҆сѝ влⷣко, вразꙋмѝ на́съ ѡ҆правда́нїемъ твои́мъ. бл҃гослове́нъ є҆сѝ ст҃ы́и, просвѣтѝ на́съ ѡ҆правда́нїемъ твои́мъ. <red>Г</red>дⷭ҇и млⷭ҇ть твоѧ̀ во́ вѣки, и҆ дѣ́ла рꙋ́кꙋ твое́ю непре́зри. тебѣ̀ подоба́етъ хвала̀. тебѣ̀ подоба́етъ пѣ́нїе. тебѣ̀ сла́ва подоба́етъ, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p>П<red>осе́мъ, є҆ктенїѧ̀: и҆</red>спо́лнимъ заꙋ́тренїѧ. т<red>а́же, на стихо́внѣ, стихѣ́ры. сла́ва, и҆ ны́нѣ, боⷢ҇. та́же, Б</red>л҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнїи, возвѣща́ти заᲂу҆́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.</p>

<p>А҆́<red>ще є҆́сть по́стъ гл҃емъ, дваⷤ. та́же, т</red>рⷭ҇то́е, и҆ по ѻ҆́ч҃е на́шъ. <red>т</red>ропа́рь, дню̀, и҆лѝ ст҃о́мꙋ поꙋста́вꙋ, и҆ є҆ктенїѧ̀. и҆ повоз̾гла́сѣ гл҃етъ ѱало́мщикъ, <red>а҆</red>ми́нь. Прїиди́те поклони́мсѧ, три́жды. <red>и҆</red> ѱалмы̀ пе́рвагѡ часа̀. <red>и҆</red> про́чее. <red>и҆</red> ѿпꙋ́стъ.</p>

<p>А҆́<red>ще ли по́стъ, то̀ глаго́лемъ по ѻ҆́ч҃е на́шъ тропа́рь сі́и. В</red>ъ цр҃кви стоѧ́ще сла́вы твоеѧ̀, на́ небеси стоѧ́ти мни́мсѧ. бцⷣе две́рь нбⷭ҇наѧ, ѿве́рзи на́мъ две́ри млⷭ҇ти твоеѧ̀. <red>Г</red>дⷭ҇и поми́лꙋй, м҃. <red>г</red>дⷭ҇и бл҃гословѝ. <red>і҆єре́й гл҃етъ. С</red>ы́и бл҃гослове́нъ, и҆ препросла́вленъ хрⷭ҇то́съ бг҃ъ на́шъ, всегда̀ и҆ ны́нѣ и҆ прⷭ҇нѡ и҆ во́ вѣки вѣко́мъ. <red>гл҃емъ, а҆</red>ми́нь. <red>Н</red>бⷭ҇ныи цр҃ю, странꙋ̀ на́шꙋ ᲂу҆крѣпѝ, вѣ́рꙋ ᲂу҆твердѝ, ꙗ҆зы́ки ᲂу҆кротѝ, ми́ръ ᲂу҆мирѝ, и҆ ст҃ꙋ́ю цр҃квь сїю̀ до́брѣ сохранѝ. и҆ пре́жде ѿше́дшїѧ ѻ҆ц҃ы и҆ бра́тїю на́шꙋ, в̾ кро́вѣхъ с̾ пра́ведными ᲂу҆чинѝ. и҆ на́съ в̾ правосла́внѣй вѣ́рѣ и҆ в̾ покаѧ́нїи, гдⷭ҇и прїимѝ и҆ поми́лꙋй, ꙗ҆́кѡ бл҃гъ и҆ чл҃колю́бецъ. <red>та́же, Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>и҆ </red>твори́мъ вели́кїѧ покло́ны, с̾ моли́твою ст҃а́гѡ є҆фре́ма, ꙗ҆́коже пред̾ ᲂу҆каза́сѧ во вседне́вной полꙋ́нощницѣ. <red>и҆</red> а҆́бїе начина́емъ пе́рвыи ча́съ.</p>

</document>