<document xmlns="http://www.ponomar.net/culiturgical">
<p><red>ПОЛꙊ́НОЩНИЦА ПОВСЕДНЕ́ВНАѦ</red></p>

<p><red>Нача́ло полꙋ́нощницы пое́мыѧ по всѧ̀ днѝ. параєклисїа́рхъ взе́мъ бл҃гослове́нїе ѿ настоѧ́ телѧ, и҆ бл҃говѣсти́тъ в̾ ко́локолъ, и҆ бїе́тъ в̾ до́скꙋ, и҆ собра́вшимсѧ въ цр҃ковь, сщ҃е́нникъ начина́етъ. б</red>л҃гослове́нъ бг҃ъ на́шъ, всегда̀ и҆ нн҃ѣ и҆ прⷭ҇нѡ и҆ во́ вѣки вѣко́мъ. <red>ѱало́мщикъ, гл҃етъ, а҆</red>ми́нь.<red> с</red>ла́ва тебѣ̀ бж҃е на́шъ. <red>А҆́</red>ще ли же и҆́нокъ на є҆динѣ̀ в̾ кѣ́лїи, то̀ сотвори́тъ нача́ло по ѻ҆бы́чаю. <red>б</red>ж҃е млⷭ҇тивъ бꙋ́ди мнѣ̀ грѣ́шномꙋ, с̾ покло́ны. <red>та́же, д</red>осто́йнѡ є҆́сть. <red>и҆ про́чаѧ по́чинꙋ. посе́мъ, глаго́летъ со ᲂу҆миле́нїемъ и҆ сокрꙋше́нїемъ се́рдца. З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй мѧ грѣ́шнагѡ. <red>а҆</red>ми́нь. <red>се́й сти́хъ и҆ во всѧ́комъ нача́лѣ глаго́летсѧ, а҆́ще нѣ́сть сщ҃е́нника. та́же, С</red>ла́ва тебѣ̀ бж҃е на́шъ, сла́ва тебѣ̀, всѧ́ческихъ ра́ди, <red>гⷤ. посе́мъ помолча̀ ма́лѡ, до́ндеже ᲂу҆ти́шатсѧ всѧ̀ чꙋ́вства є҆гѡ̀, и҆ тогда̀ сотвори́тъ трѝ покло́ны до землѝ, глаго́лѧ моли́твꙋ сїю̀, вели́кагѡ мака́рїѧ: Б</red>ж҃е ѡ҆чи́сти мѧ грѣ́шнагѡ, ꙗ҆́кѡ николи́же бл҃го сотвори́хъ пред̾тобо́ю, но и҆зба́ви мѧ ѿ лꙋка́вагѡ, и҆ да бꙋ́детъ во мнѣ̀ во́лѧ твоѧ̀,да не ѡ҆сꙋжде́но ѿве́рзꙋ ᲂу҆ста̀ моѧ̀ недосто́йнаѧ, и҆ восхвалю̀ и҆́мѧ твоѐ ст҃о́е, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>посе́мъ. Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. П<red>оси́хъ, моли́тва.</red></p>

<p><red>Ѿ</red> сна̀ воста́въ, бл҃годарю́ тѧ всест҃а́ѧ трⷪ҇це, ꙗ҆́кѡ мно́гїѧ ра́ди бл҃гости и҆ долготерпѣ́нїѧ не прогнѣ́васѧ намѧ̀ грѣ́шнаго, и҆ лѣни́ваго раба̀ твоего̀, и҆ непогꙋби́лъ є҆сѝ менѐ собез̾зако́нїи мои́ми, но человѣколю́бствова, и҆ внѣ̀ ча́ѧнїи лежа́ща воздви́же мѧ, ᲂу҆́треневати и҆ славосло́вити держа́вꙋ твою̀ непобѣди́мꙋю. и҆ ны́нѣ влⷣко бж҃е прест҃ы́и, просвѣтѝ ѻ҆́чи се́рдца моегѡ̀, и҆ ѿве́рзи ми ᲂу҆стнѣ̀ поꙋча́тисѧ словесе́мъ твои́мъ, и҆ разꙋмѣ́ти за́повѣди твоѧ̀, и҆ твори́ти во́лю твою̀, и҆ пѣ́ти тѧ во и҆сповѣ́данїи серде́чнѣмъ, воспѣва́ти же и҆ сла́вити пречⷭ҇тно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p>Т<red>а́же, каѳи́сма, з҃і. ѱало́мъ, ри҃і.</red></p>

<p><red>Б</red>л҃же́ни непоро́чнїи в̾ пꙋ́ть, ходѧ́щїи в̾ зако́нѣ гдⷭ҇ни. Бл҃же́ни и҆спыта́ющїи свидѣ́нїѧ є҆гѡ̀, всѣ́мъ се́рдцемъ взы́щꙋтъ є҆гѡ̀. Недѣ́лающїи бо без̾зако́нїе, в̾ пꙋте́хъ є҆гѡ̀ ходи́ша. Ты̀ заповѣ́да за́повѣди твоѧ̀ сохрани́ти ѕѣлѡ̀. Е҆да̀ и҆спра́вилисѧ бы́ша пꙋтїѐ моѝ, сохрани́ти ѡ҆правда́нїѧ твоѧ̀. Тогда̀ не постыжꙋ́сѧ, є҆гда̀ при́зрю на всѧ̀ за́повѣди твоѧ̀. И҆сповѣ́мсѧ тебѣ̀ въ пра́вости срⷣца, внегда̀ наꙋчи́тимисѧ сꙋдьба́мъ пра́вды твоеѧ̀. Ѡ҆правда́нїѧ твоѧ̀ сохраню̀, не ѡ҆ста́ви менѐ до ѕѣла̀. Въ чесо́мъ и҆спра́витъ ю҆́нныи пꙋ́ть сво́й, внегда̀ сохрани́ти словеса̀ твоѧ̀; Всѣ́мъ срⷣцемъ мои́мъ взыска́хъ тебѐ, не ѿри́ни менѐ ѿ заповѣде́й твои́хъ. Въ срⷣцы мое́мъ с̾кры́хъ словеса̀ твоѧ̀, да несогрѣшꙋ̀ тебѣ̀. Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїемъ твои́мъ. Оу҆стна́ма мои́ма воз̾вѣсти́хъ всѧ̀ сꙋдьбы̀ ᲂу҆́стъ твои́хъ. На пꙋтѝ свидѣ́нїи твои́хъ наслади́хсѧ, ꙗ҆́кѡ ѡ҆ всѧ́комъ бога́тствѣ. Въ за́повѣдехъ твои́хъ поглꙋмлю́сѧ, и҆ разꙋмѣ́ю пꙋтѝ твоѧ̀. Во ѡ҆правда́нїихъ твои́хъ поꙋчꙋ́сѧ, не забꙋ́дꙋ слове́съ твои́хъ. Воз̾да́ждь рабꙋ̀ твоемꙋ̀ живи́ мѧ, и҆ сохраню̀ словеса̀ твоѧ̀. Ѿкры́й ѻ҆́чи моѝ, и҆ разꙋмѣ́ю чꙋдеса̀ ѿ зако́на твоегѡ̀. Пришле́цъ а҆́зъ є҆́смь на землѝ. не скры́й ѿ менѐ за́повѣди твоѧ̀. Воз̾любѝ дш҃а моѧ̀ вожделѣ́ти сꙋдьбы̀ твоѧ̀ на всѧ́ко вре́мѧ. Запрети́лъ є҆сѝ горды́мъ, про́клѧти ᲂу҆клонѧ́ющїисѧ ѿ заповѣде́й твои́хъ. Ѿи҆мѝ ѿ менѐ поно́съ и҆ ᲂу҆ничиже́нїе, ꙗ҆́кѡ свидѣ́нїи твои́хъ взыска́хъ. И҆́бо сѣдо́ша кнѧ́зи и҆ на мѧ̀ клевета́хꙋ, ра́бъ же тво́й глꙋмлѧ́шесѧ во ѡ҆правда́нїихъ твои́хъ. И҆́бо свидѣ́нїѧ твоѧ̀ поꙋче́нїе моѐ є҆́сть, и҆ совѣ́ти моѝ ѡ҆правда́нїѧ твоѧ̀. Прильпѐ землѝ дш҃а моѧ̀, живи́ мѧ по словесѝ твоемꙋ̀. Пꙋтѝ моѧ̀ и҆сповѣ́дахъ и҆ ᲂу҆слы́ша мѧ, наꙋчи́ мѧ ѡ҆правда́нїемъ твои́мъ. Пꙋтѝ ѡ҆правда́нїи твои́хъ вразꙋми́ мѧ, и҆ поглꙋмлю́сѧ въ чꙋдесѣ́хъ твои́хъ. Воз̾дрема̀ дш҃а моѧ̀ ѿ ᲂу҆ны́нїѧ, ᲂу҆тверди́ мѧ в̾ словесѣ́хъ твои́хъ. Пꙋ́ть не пра́вды ѿста́ви ѿ менѐ, и҆ зако́номъ твои́мъ поми́лꙋй мѧ. Пꙋ́ть и҆́стинныи и҆зво́лихъ, и҆ сꙋдьбы̀ твоѧ̀ не забы́хъ. Прилѣпи́хсѧ свидѣ́нїи твои́хъ гдⷭ҇и, не посрамѝ менѐ. Пꙋ́ть заповѣде́й твои́хъ теко́хъ, є҆гда̀ разшири́лъ є҆сѝ срⷣце моѐ. Законоположѝ мнѣ̀ гдⷭ҇и пꙋ́ть ѡ҆правда́нїи твои́хъ, и҆ взыщꙋ̀ и҆̀ вы́нꙋ. Вразꙋми́ мѧ, и҆ и҆спыта́ю зако́нъ тво́й, и҆ сохраню̀ и҆̀ всѣ́мъ срⷣцемъ мои́мъ. Наста́ви мѧ на пꙋ́ть заповѣде́й твои́хъ, ꙗ҆́кѡ то́й восхотѣ́хъ. Приклонѝ срⷣце моѐ во свидѣ́нїѧ твоѧ̀, а҆ не в̾ лихои́мство. Ѿвратѝ ѻ҆́чи моѝ не ви́дѣти сꙋ́еты, в̾ пꙋтѝ твое́мъ живи́ мѧ. Поста́ви рабꙋ̀ твоемꙋ̀ сло́во твоѐ в̾ стра́хъ тво́й. Ѿи҆мѝ поноше́нїе моѐ, є҆́же непщева́хъ, ꙗ҆́кѡ сꙋдьбы̀ твоѧ̀ бл҃ги. Сѐ вожделѣ́хъ за́повѣди твоѧ̀, в̾ пра́вдѣ твое́й живи́ мѧ. И҆ да прїи́детъ на мѧ̀ ми́лость твоѧ̀ гдⷭ҇и, спасе́нїе твоѐ по словесѝ твоемꙋ̀. И҆ ѿвѣща́ю поноша́ющимъ мѝ сло́во, ꙗ҆́кѡ ᲂу҆пова́хъ на словеса̀ твоѧ̀. И҆ не ѿи҆мѝ ѿ ᲂу҆́стъ мои́хъ словесѐ и҆́стинна до ѕѣла̀, ꙗ҆́кѡ на сꙋдьбы̀ твоѧ̀ ᲂу҆пова́хъ. И҆ сохраню̀ зако́нъ тво́й всегда̀, в̾ вѣ́къ и҆ в̾ вѣ́къ вѣ́ка. И҆ хожда́хъ в̾ широтѣ̀, ꙗ҆́кѡ за́повѣди твоѧ̀ взыска́хъ. И҆ глаго́лахъ ѡ҆ свидѣ́нїи твои́хъ пред̾ царѝ и҆ нестыдѧ́хсѧ. И҆ поꙋча́хсѧ въ за́повѣдехъ твои́хъ, и҆́хже воз̾люби́хъ ѕѣлѡ̀. И҆ воз̾двиго́хъ рꙋ́цѣ моѝ къ за́повѣдемъ твои́мъ, и҆́хже воз̾люби́хъ, и҆ глꙋмлѧ́хсѧ во ѡ҆правда́нїихъ твои́хъ. Помѧнѝ слове́съ твои́хъ рабꙋ̀ твоемꙋ̀, и҆́хже ᲂу҆пова́нїе да́лъ ми є҆сѝ. То́ мѧ ᲂу҆тѣ́ши во смире́нїи мое́мъ, ꙗ҆́кѡ сло́во твоѐ живи́ мѧ. Го́рдїи законопрестꙋпова́хꙋ ѕѣлѡ̀, ѿ зако́на же твоегѡ̀ не ᲂу҆клони́хсѧ. Помѧнꙋ́хъ сꙋдьбы̀ твоѧ̀ ѿ́ вѣка гдⷭ҇и, и҆ ᲂу҆тѣ́шихсѧ. Печа́ль прїѧ́тъ мѧ ѿ грѣ́шникъ, ѡ҆ставлѧ́ющихъ зако́нъ тво́й. Пѣ́та бѧ́хꙋ мнѣ̀ ѡ҆правда́нїѧ твоѧ̀, на мѣ́стѣ прише́льствїѧ моегѡ̀. Помѧнꙋ́хъ в̾ нощѝ и҆́мѧ твоѐ гдⷭ҇и, и҆ сохрани́хъ зако́нъ тво́й. Сѝ бы́сть мнѣ̀, ꙗ҆́кѡ ѡ҆правда́нїи твои́хъ взыска́хъ. Ча́сть моѧ̀ є҆сѝ гдⷭ҇и, рѣ́хъ сохрани́ти зако́нъ тво́й. Помоли́хсѧ лицꙋ̀ твоемꙋ̀ всѣ́мъ срⷣцемъ мои́мъ, поми́лꙋй мѧ по словесѝ твоемꙋ̀. Помы́слихъ пꙋтѝ твоѧ̀, и҆ воз̾врати́хъ но́зѣ моѝ во свидѣ́нїѧ твоѧ̀. Оу҆гото́вихсѧ и҆ не смꙋти́хсѧ сохрани́ти за́повѣди твоѧ̀. Ю҆́жа грѣ́шникъ ѡ҆бѧза́шасѧ мнѣ̀, и҆ зако́на твоегѡ̀ не забы́хъ. Полꙋ́нощи воста́хъ, и҆сповѣ́датисѧ на сꙋдьбы̀ пра́вды твоеѧ̀. Прича́стникъ а҆́зъ є҆́смь всѣ́мъ боѧ́щимсѧ тебѐ, и҆ хранѧ́щимъ за́повѣди твоѧ̀. Млⷭ҇ти твоеѧ̀ гдⷭ҇и и҆спо́лнь землѧ̀, ѡ҆правда́нїемъ твои́мъ наꙋчи́ мѧ. Бл҃гость сотвори́лъ є҆сѝ съ рабо́мъ твои́мъ гдⷭ҇и, по словесѝ твоемꙋ̀. Бл҃гости и҆ наказа́нїю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ твои́мъ вѣ́ровахъ. Пре́жде да́же не смири́хсѧ, а҆́зъ прегрѣши́хъ, сегѡ̀ ра́ди сло́во твоѐ сохрани́хъ. Бл҃гъ є҆сѝ ты̀ гдⷭ҇и, и҆ бл҃гостїю твое́ю наꙋчи́ мѧ ѡ҆правда́нїемъ твои́мъ. Оу҆мно́жисѧ на мѧ̀ не пра́вда горды́хъ, а҆́зъ же всѣ́мъ срⷣцемъ мои́мъ и҆спыта́ю за́повѣди твоѧ̀. Оу҆сыри́сѧ ꙗ҆́кѡ млеко̀ срⷣце и҆́хъ, а҆́зъ же зако́нꙋ твоемꙋ̀ поꙋчи́хсѧ. Бл҃го мнѣ̀ ꙗ҆́кѡ смири́лъ мѧ є҆сѝ, да наꙋчꙋ́сѧ ѡ҆правда́нїемъ твои́мъ. Бл҃гъ мнѣ̀ зако́нъ ᲂу҆́стъ твои́хъ, па́че ты́сѧщь зла́та и҆ сребра̀. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ нн҃ѣ.</red></p>

<p><red>Р</red>ꙋ́цѣ твоѝ сотвори́стѣ мѧ, и҆ созда́стѣ мѧ. вразꙋми́ мѧ, и҆ и҆спыта́ю за́повѣди твоѧ̀. Боѧ́щїисѧ тебѐ ᲂу҆́зрѧтъ мѧ̀ и҆ воз̾веселѧ́тсѧ, ꙗ҆́кѡ на словеса̀ твоѧ̀ ᲂу҆пова́хъ. Разꙋмѣ́хъ гдⷭ҇и, ꙗ҆́кѡ пра́вда повелѣ́нїѧ твоѧ̀, и҆ вои́стинꙋ смири́лъ мѧ є҆сѝ. Бꙋ́ди же млⷭ҇ть твоѧ̀, да ᲂу҆тѣ́шитъ мѧ̀ по словесѝ твоемꙋ̀ раба̀ твоегѡ̀. Да прїи́дꙋтъ мнѣ̀ щедро́ты твоѧ̀ и҆ жи́въ бꙋ́дꙋ, ꙗ҆́кѡ зако́нъ тво́й поꙋче́нїе моѐ є҆́сть. Да постыдѧ́тсѧ го́рдїи, ꙗ҆́кѡ без̾ пра́вды без̾зако́нноваша на мѧ̀. а҆́зъ же поꙋчꙋ́сѧ в̾ за́повѣдехъ твои́хъ. Да ѡ҆братѧ́тъ мѧ̀ боѧ́щїисѧ тебѐ, и҆ вѣ́дѧщїи свидѣ́нїѧ твоѧ̀. Бꙋ́ди срⷣце моѐ непоро́чно во ѡ҆правда́нїихъ твои́хъ, ꙗ҆́кѡ да сѧ̀ не постыжꙋ̀. И҆счеза́етъ во спасе́нїе твоѐ дш҃а моѧ̀, въ сло́во твоѐ ᲂу҆пова́хъ. И҆счезо́ша ѻ҆́чи моѝ в̾ сло́во твоѐ гл҃юще, когда̀ ᲂу҆тѣ́шиши мѧ̀. Ꙗ҆́кѡ бы́хъ ꙗ҆́кѡ мѣ́хъ на сла́нѣ ѡ҆правда́нїи твои́хъ не забы́хъ. Коли́кѡ є҆́сть дні́й раба̀ твоегѡ̀; когда̀ сотвори́ши ѿ гонѧ́щихъ мѧ̀ сꙋ́дъ; Повѣ́даша мнѣ̀ законопрестꙋ́пницы глꙋмле́нїѧ, но не ꙗ҆́кѡ зако́нъ тво́й гдⷭ҇и. Всѧ̀ за́повѣди твоѧ̀ и҆́стинна. без̾ пра́вды погна́ша мѧ помози́ ми. Ма́ла не сконча́ша менѐ на землѝ, а҆́зъ же не ѡ҆ста́вихъ за́повѣди твоѧ̀. По млⷭ҇ти твое́й живи́ мѧ, и҆ сохраню̀ свидѣ́нїѧ ᲂу҆́стъ твои́хъ. Во́ вѣки гдⷭ҇и сло́во твоѐ пребывае́тъ на́ нб҃си. Въ ро́дъ и҆ ро́дъ и҆́стина твоѧ̀. ѡ҆снова́лъ є҆сѝ зе́млю, и҆ пребыва́етъ. Оу҆чине́нїемъ твои́мъ пребыва́етъ де́нь, ꙗ҆́кѡ всѧ́ческаѧ рабо́тна тебѣ̀. Ꙗ҆́кѡ а҆́ще не зако́нъ тво́й поꙋче́нїе моѐ є҆́сть, тогда̀ ᲂу҆́бѡ поги́блъ бы́хъ во смире́нїи мое́мъ. Во́ вѣки не забꙋ́дꙋ ѡ҆правда́нїи твои́хъ, ꙗ҆́кѡ в̾ ни́хъ живи́лъ мѧ є҆сѝ.</p>

<p><red>Т</red>во́й є҆́смь а҆́зъ спаси́ мѧ, ꙗ҆́кѡ ѡ҆правда́нїи твои́хъ взыска́хъ. Менѐ жда́ша грѣ́шницы, погꙋби́ти мѧ. свидѣ́нїѧ твоѧ̀ разꙋмѣ́хъ. Всѧ́коѧ кончи́ны ви́дѣхъ коне́цъ, широка̀ за́повѣдь твоѧ̀ ѕѣлѡ̀. Ко́ль воз̾люби́хъ зако́нъ тво́й гдⷭ҇и, ве́сь де́нь поꙋче́нїе моѐ є҆́сть. Па́че вра́гъ мои́хъ ᲂу҆мꙋдри́лъ мѧ є҆сѝ за́повѣдїю твое́ю, ꙗ҆́кѡ в̾ вѣ́къ моѧ̀ є҆́сть. Па́че всѣ́хъ ᲂу҆ча́щихъ мѧ разꙋмѣ́хъ, ꙗ҆́кѡ свидѣ́нїѧ твоѧ̀ поꙋче́нїе моѐ є҆́сть. Па́че ста́рецъ разꙋмѣ́хъ, ꙗ҆́кѡ за́повѣди твоѧ̀ взыска́хъ. Ѿ всѧ́когѡ пꙋтѝ лꙋка́ва воз̾брани́хъ нога́мъ мои́мъ, ꙗ҆́кѡ да сохраню̀ словеса̀ твоѧ̀. Ѿ сꙋде́бъ твои́хъ не ᲂу҆дали́хсѧ, ꙗ҆́кѡ ты̀ законоположи́лъ ми є҆сѝ. Ко́ль сладка̀ горта́ни моемꙋ̀ словеса̀ твоѧ̀, па́че ме́да ᲂу҆сто́мъ мои́мъ. Ѿ заповѣде́й твои́хъ разꙋмѣ́хъ, сегѡ̀ ра́ди воз̾ненави́дѣхъ всѧ́къ пꙋ́ть не пра́вды. Свѣти́льникъ нога́мъ мои́мъ зако́нъ тво́й, и҆ свѣ́тъ стезѧ́мъ мои́мъ. Клѧ́хсѧ и҆ поста́вихъ, сохрани́ти сꙋдьбы̀ пра́вды твоеѧ̀. Смири́хсѧ до ѕѣла̀, гдⷭ҇и живи́ мѧ по словесѝ твоемꙋ̀. Во́льнаѧ ᲂу҆́стъ мои́хъ бл҃говоли́ же гдⷭ҇и, и҆ сꙋдьба́мъ твои́мъ наꙋчи́ мѧ. Дш҃а моѧ̀ в̾ рꙋкꙋ̀ твое́ю вы́нꙋ, и҆ зако́на твоегѡ̀ не забы́хъ. Положи́ша грѣ́шницы сѣ́ть мнѣ̀, и҆ ѿ заповѣде́й твои́хъ незаблꙋди́хъ. Наслѣ́довахъ свидѣ́нїѧ твоѧ̀ в̾ вѣ́къ, ꙗ҆́кѡ ра́дованїе срⷣца моегѡ̀ сꙋ́ть. Ѡ҆брати́хъ срⷣце моѐ сотвори́ти ѡ҆правда́нїѧ твоѧ̀ въ вѣ́къ за воз̾даѧ́нїе. Законопрестꙋ́пныѧ воз̾ненави́дѣхъ, зако́нъ же тво́й воз̾люби́хъ. Помо́щникъ мо́й, и҆ застꙋ́пникъ мо́й є҆сѝ, на словеса̀ твоѧ̀ ᲂу҆пова́хъ. Оу҆клони́тесѧ ѿ менѐ лꙋка́внꙋющїи, и҆ и҆спыта́ю за́повѣди бг҃а моегѡ̀. Застꙋпи́ мѧ по словесѝ твоемꙋ̀ и҆ жи́въ бꙋ́дꙋ, и҆ не посрамѝ менѐ ѿ ча́ѧнїѧ моегѡ̀. Помози́ ми и҆ спасꙋ́сѧ, и҆ поꙋчꙋ́сѧ во ѡ҆правда́нїихъ твои́хъ вы́нꙋ. Оу҆ничижи́лъ є҆сѝ всѧ̀ ѿстꙋпа́ющїѧ ѿ ѡ҆правда́нїи твои́хъ, ꙗ҆́кѡ не пра́веднѡ помышле́нїе и҆́хъ. Престꙋпа́ющїѧ непщева́хъ всѧ̀ грѣ́шныѧ землѝ, сегѡ̀ ра́ди воз̾люби́хъ свидѣ́нїѧ твоѧ̀. Пригвоздѝ ѿ́ страха твоегѡ̀ пло́ти моѧ̀, ѿ сꙋде́бъ бо твои́хъ ᲂу҆боѧ́хсѧ. Сотвори́хъ сꙋ́дъ и҆ пра́вдꙋ, не преда́ждь менѐ ѡ҆би́дѧщимъ мѧ̀. Воспрїимѝ раба̀ твоегѡ̀ в̾ бл҃го, да не ѡ҆клевета́ютъ менѐ го́рдїи. Ѻ҆́чи моѝ и҆счезо́стѣ во спасе́нїе твоѐ, и҆ въ сло́во пра́вды твоеѧ̀. Сотворѝ с̾ рабо́мъ твои́мъ по млⷭ҇ти твое́й, и҆ сꙋдьба́мъ твои́мъ наꙋчи́ мѧ. Ра́бъ тво́й є҆́смь а҆́зъ вразꙋми́ мѧ, и҆ наꙋчꙋ́сѧ свидѣ́нїемъ твои́мъ. Вре́мѧ сотвори́ти гдⷭ҇ви, разори́ша зако́нъ тво́й. Сегѡ̀ ра́ди воз̾люби́хъ за́повѣди твоѧ̀, па́че зла́та и҆ топа́зїѧ. Сегѡ̀ ра́ди ко всѣ́мъ за́повѣдемъ твои́мъ направлѧ́хсѧ, всѧ́къ пꙋ́ть не пра́вды воз̾ненави́дѣхъ. Ди́вна свидѣ́нїѧ твоѧ̀, сегѡ̀ ра́ди и҆спыта́етъ ѧ҆̀ дш҃а моѧ̀. Ꙗ҆вле́нїе слове́съ твои́хъ просвѣща́етъ, и҆ вразꙋмлѧ́етъ младе́нца. Оу҆ста̀ моѧ̀ ѿверзо́хъ, и҆ привлеко́хъ дх҃ъ, ꙗ҆́кѡ за́повѣди твоѧ̀ жела́хъ. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ нн҃ѣ.</red></p>

<p><red>П</red>ри́зри на мѧ̀ и҆ поми́лꙋй мѧ, по сꙋдꙋ̀ лю́бѧщихъ и҆́мѧ твоѐ. Стопы̀ моѧ̀ напра́ви по словесѝ твоемꙋ̀, и҆ да не ѡ҆долѣ́етъ ми всѧ́ко без̾зако́нїе. И҆зба́ви мѧ ѿ клеветы̀ чл҃ческїѧ, и҆ сохраню̀ за́повѣди твоѧ̀. Лицѐ твоѐ просвѣтѝ на раба̀ твоегѡ̀, и҆ наꙋчи́ мѧ ѡ҆правда́нїемъ твои́мъ. И҆зхо́дища водна́ѧ и҆зведо́стѣ ѻ҆́чи моѝ, поне́же не сохрани́хъ зако́нъ тво́й. Пра́веденъ є҆сѝ гдⷭ҇и, и҆ пра́ви сꙋдѝ твоѝ. Заповѣ́да пра́вдꙋ свидѣ́нїѧ твоѧ̀, и҆ и҆́стинꙋ ѕѣлѡ̀. И҆ста́ѧла мѧ є҆́сть жа́лость твоѧ̀, ꙗ҆́кѡ забы́ша словеса̀ твоѧ̀ вразѝ моѝ. Раз̾жже́но сло́во твоѐ ѕѣлѡ̀, и҆ ра́бъ тво́й воз̾любѝ є҆̀. Ю҆́ноша а҆́зъ є҆́смь и҆ ᲂу҆ничиже́нъ, ѡ҆правда́нїи твои́хъ не забы́хъ. Пра́вда твоѧ̀ пра́вда в̾ вѣ́къ, и҆ зако́нъ тво́й и҆́стина. Ско́рби и҆ нꙋ́жды ѡ҆брѣто́ша мѧ, за́повѣди твоѧ̀ поꙋче́нїе моѐ. Пра́вда свидѣ́нїѧ твоѧ̀ в̾ вѣ́къ, вразꙋми́ мѧ и҆ жи́въ бꙋ́дꙋ. Воз̾ва́хъ всѣ́мъ срⷣцемъ мои́мъ, ᲂу҆слы́ши мѧ гдⷭ҇и, ѡ҆правда́нїи твои́хъ взыщꙋ̀. Воз̾ва́хъ ти, спаси́ мѧ, и҆ сохраню̀ свидѣ́нїѧ твоѧ̀. Пред̾вари́хъ в̾ без̾го́дїи и҆ воз̾ва́хъ, на словеса̀ твоѧ̀ ᲂу҆пова́хъ. Пред̾вари́стѣ ѻ҆́чи моѝ ко ᲂу҆́трꙋ, поꙋчи́тисѧ словесе́мъ твои́мъ. Гла́съ мо́й ᲂу҆слы́ши гдⷭ҇и, по млⷭ҇ти твое́й и҆ по сꙋдьбѣ̀ твое́й живи́ мѧ. Прибли́жиша гонѧ́щїи мѧ без̾зако́нїе, ѿ зако́на же твоегѡ̀ ᲂу҆да́лишасѧ. Бли́зъ є҆сѝ ты̀ гдⷭ҇и, и҆ всѝ пꙋтїѐ твоѝ и҆́стинна. И҆спе́рва позна́хъ ѿ свидѣ́нїи твои́хъ, ꙗ҆́кѡ в̾ вѣ́къ ѡ҆снова́лъ ѧ҆̀ є҆сѝ. Ви́ждь смире́нїе моѐ и҆ и҆зми́ мѧ, ꙗ҆́кѡ зако́на твоегѡ̀ не забы́хъ. Сꙋдѝ сꙋ́дъ мо́й и҆ и҆зба́ви мѧ, по словесѝ твоемꙋ̀ живи́ мѧ. Дале́че ѿ грѣ́шникъ спасе́нїе, ꙗ҆́кѡ ѡ҆правда́нїи твои́хъ не взыска́ша. Щедро́ты твоѧ̀ мно́ги гдⷭ҇и, по сꙋдьбѣ̀ твое́й живи́ мѧ. Мно́зи и҆згонѧ́щїи мѧ̀ и҆ стꙋжа́ющїи мѝ, ѿ свидѣ́нїи твои́хъ не ᲂу҆клони́хсѧ. Ви́дѣхъ не разꙋмѣва́ющїѧ, и҆ и҆ста́ѧхъ, ꙗ҆́кѡ слове́съ твои́хъ не сохрани́ша. Ви́ждь ꙗ҆́кѡ за́повѣди твоѧ̀ воз̾люби́хъ гдⷭ҇и, по ми́лости твое́й живи́ мѧ. Нача́ло слове́съ твои́хъ и҆́стина, и҆ въ вѣ́къ всѧ̀ сꙋдьбы̀ пра́вды твоеѧ̀. Кнѧ́зи погна́ша мѧ тꙋ́не, и҆ ѿ слове́съ твои́хъ ᲂу҆страши́сѧ срⷣце моѐ. Воз̾ра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ ѡ҆брѣта́ѧи коры́сть мно́гꙋ. не пра́вдꙋ воз̾ненави́дѣхъ и҆ ме́рзѣ мѝ, зако́нъ же тво́й воз̾люби́хъ. Седми́цею дне́мъ хвали́хъ тѧ̀, ѡ҆ сꙋдьба́хъ пра́вды твоеѧ̀. Ми́ръ мно́гъ лю́бѧщихъ зако́нъ тво́й, и҆ нѣ́сть и҆́мъ собла́зны. Ча́ѧхъ спасе́нїе твоѐ гдⷭ҇и, и҆ за́повѣди твоѧ̀ воз̾люби́хъ. Сохранѝ дш҃а моѧ̀ свидѣ́нїѧ твоѧ̀, и҆ воз̾любѝ ѧ҆̀ ѕѣлѡ̀. Сохрани́хъ за́повѣди твоѧ̀, и҆ свидѣ́нїѧ твоѧ̀, ꙗ҆́кѡ всѝ пꙋтїѐ моѝ пред̾ тобо́ю гдⷭ҇и. Да прибли́житсѧ мл҃тва моѧ̀ пред̾ тѧ̀ гдⷭ҇и, по словесѝ твоемꙋ̀ вразꙋми́ мѧ. Да вни́детъ проше́нїе моѐ пред̾ тѧ̀ гдⷭ҇и, по словесѝ твоемꙋ̀ и҆зба́ви мѧ. Ѿры́гнꙋтъ ᲂу҆стнѣ̀ моѝ пѣ́нїе, є҆гда̀ наꙋчи́ши мѧ ѡ҆правда́нїемъ твои́мъ. Провѣща́етъ ꙗ҆зы́къ мо́й словеса̀ твоѧ̀, ꙗ҆́кѡ всѧ̀ за́повѣди твоѧ̀ пра́вда. Бꙋ́ди рꙋка̀ твоѧ̀ спасти́ мѧ, ꙗ҆́кѡ за́повѣди твоѧ̀ и҆зво́лихъ. Вожделѣ́хъ спасе́нїе твоѐ гдⷭ҇и, и҆ зако́нъ тво́й поꙋче́нїе моѐ є҆́сть. Жива̀ бꙋ́детъ дш҃а моѧ̀ и҆ восхва́литъ тѧ̀, и҆ сꙋдьбы̀ твоѧ̀ помо́гꙋтъ мнѣ̀. Заблꙋди́хъ ꙗ҆́кѡ ѻ҆вча̀ поги́бшее. взыщѝ раба̀ твоегѡ̀, ꙗ҆́кѡ за́повѣди твоѧ̀ не забы́хъ. <red>сла́ва, и҆ ны́нѣ.</red></p>

<p><red>И҆сповѣ́данїе правосла́вныѧ вѣ́ры, пе́рвагѡ собо́ра. В</red>ѣ́рꙋю во є҆ди́наго бг҃а ѻ҆ц҃а вседержи́телѧ, творца̀ нб҃ꙋ и҆ землѝ, ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннаго пре́жде всѣ́хъ вѣ́къ. Свѣ́та ѿ́ свѣта, бг҃а и҆́стинна ѿ́ бг҃а и҆́стинна, рожде́на а҆ не сотворе́на, є҆диносꙋ́щна ѻ҆ц҃ꙋ, и҆́мже всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ с̾ ше́дшагѡ с̾ небе́съ, и҆ воплоти́вшагосѧ ѿ дх҃а ст҃а, и҆ мр҃і́и дв҃ы вочл҃чьшасѧ. Распѧ́таго заны̀ припонті́йстѣмъ пила́тѣ, страда́вша и҆ погребе́на, и҆ воскрⷭ҇шаго в̾ тре́тїй де́нь по писа́нїихъ. И҆ воз̾ше́дшаго на нб҃са̀, и҆ сѣдѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щаго со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀.</p>

<p><red>втора́гѡ собо́ра. И҆</red> въ дх҃а ст҃а́го гдⷭ҇а и҆́стиннаго и҆ животворѧ́щаго, и҆́же ѿ ѻ҆ц҃а и҆сходѧ́щаго, и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима, глаго́лавшаго проро́ки. И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхо́въ. Ча́ю воскресе́нїѧ ме́ртвымъ. И҆ жи́зни бꙋ́дꙋщагѡ вѣ́ка, а҆ми́нь.</p>

<p><red>трⷭ҇тое, и҆ по ѻ҆́ч҃е на́шъ. тропарѝ сїѧ̀, гла́съ, и҃. С</red>ѐ жени́хъ грѧде́тъ в̾ полꙋ́нощи, и҆ блаже́нъ ра́бъ, є҆го́же ѡ҆брѧ́щетъ бдѧ́ща. недосто́инъ же па́ки, є҆го́же ѡ҆брѧ́щетъ лѣнѧ́щасѧ. блюдѝ ᲂу҆́бѡ дш҃е моѧ̀, да не сно́мъ ѡ҆тѧготи́шисѧ, и҆ да не сме́рти предана̀ бꙋ́деши, и҆ црⷭ҇твїѧ внѣ̀ затвори́шисѧ. но воспрѧнѝ зовꙋ́щи, ст҃ъ, ст҃ъ, ст҃ъ є҆сѝ бж҃е, бцⷣы ра́ди поми́лꙋй на́съ. <red>сла́ва. Д</red>е́нь ѻ҆́нъ стра́шныи помышлѧ́ющи дш҃е моѧ̀ побдѝ, вжига́ющи свѣшꙋ̀ свою̀, и҆ ма́сломъ просвѣща́ющи. невѣ́си бо когда̀ прїи́детъ к̾ тебѣ̀ гла́съ гл҃ющїи, сѐ жени́хъ. блюдѝ ᲂу҆́бѡ дш҃е моѧ̀, да невоздре́млеши, и҆ пребꙋ́деши внѣ̀ толкꙋ́щи, ꙗ҆́кѡ пѧ́ть дѣ́въ, но бо́дренѡ побдѝ, ꙗ҆́кѡ да ᲂу҆срѧ́щеши хрⷭ҇та̀ млⷭ҇тива, и҆ да́стъ тѝ черто́гъ бжⷭ҇твеныѧ сла́вы своеѧ̀. <red>и҆ ны́нѣ. Т</red>ебѐ не ѡ҆бори́мꙋю стѣ́нꙋ, и҆мꙋ́ще вѣ́рнїи, и҆ спасе́нїѧ ᲂу҆тверже́нїе бцⷣе дв҃о, мо́лимъ, сопроти́вныхъ совѣ́ты разорѝ, и҆ люде́й свои́хъ печа́ль на ра́дость преложѝ. ми́ръ сво́й ᲂу҆мирѝ, и҆ правосла́вныхъ ᲂу҆твердѝ, и҆ ѡ҆ смире́нїи ми́ра моли́сѧ, ꙗ҆́кѡ ты̀ є҆сѝ бцⷣе ᲂу҆пова́нїе на́ше.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. А҆́<red>ще є҆́сть по́стъ, и҆лѝ кромѣ̀ поста̀, є҆гда̀ пое́мъ а҆ллилꙋ́їѧ. и҆ тогда̀ і҆єре́й глаго́летъ: Б</red>ж҃е ᲂу҆ще́дри ны и҆ бл҃гослови́ ны, просвѣтѝ лицѐ твоѐ наны̀, и҆ поми́лꙋй ны̀. И҆<red> твори́мъ, трѝ покло́ны вели́кїѧ. глаго́люще в̾ та́й моли́твꙋ, ст҃а́гѡ є҆фре́ма.</red></p>

<p><red>Г</red>дⷭ҇и, и҆ влⷣко животꙋ̀ моемꙋ̀, дꙋ́хъ ᲂу҆ны́нїѧ и҆ небреже́нїѧ, сребролю́бїѧ и҆ праздносло́вїѧ, ѿженѝ ѿ менѐ <red>[покло́н̾]. Д</red>х҃ъ же цѣломꙋ́дрїѧ и҆ смире́нїѧ, терпѣ́нїѧ и҆ любвѐ, да́рꙋй ми рабꙋ̀ твоемꙋ̀ <red>[покло́нъ]. Е҆́</red>й гдⷭ҇и цр҃ю, да́ждь ми зрѣ́ти моѧ̀ согрѣше́нїѧ, и҆ є҆́же не ѡ҆сꙋжда́ти бра́та моегѡ̀, ꙗ҆́кѡ бл҃гослове́нъ є҆сѝ во́ вѣки, а҆ми́нь <red>[покло́нъ].</red></p>

<p><red>и҆ про́чихъ покло́новъ, в҃і. глаго́люще въ себѣ̀: г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ̀ грѣ́шнаго <red>[два́жды, с̾ покло́ны]. б</red>ж҃е млⷭ҇тивъ бꙋ́ди мнѣ̀ грѣ́шномꙋ <red>[покло́нъ]. б</red>ж҃е ѡ҆чи́сти грѣхѝ моѧ̀, и҆ поми́лꙋй мѧ <red>[покло́нъ]. с</red>озда́выи мѧ̀ гдⷭ҇и, поми́лꙋй <red>[покло́нъ]. б</red>ес̾числа̀ согрѣши́хъ, гдⷭ҇и прости́ мѧ <red>[покло́нъ]. И҆ па́ки сконча́въ покло́ны, глаго́лемъ моли́твꙋ всю̀ вы́ше пи́санꙋю: г</red>дⷭ҇и, и҆ влⷣко животꙋ̀ моемꙋ̀. <red>и҆ покло́нъ є҆ди́нъ. </red>И҆<red> по и҆з̾глаго́ланїи моли́твы, и҆лѝ по честнѣ́йшꙋю херꙋви́мъ. </red>Г<red>лаго́лемъ сїю̀ моли́твꙋ, вели́кагѡ васи́лїѧ:</red></p>

<p><red>В</red>лⷣко бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е, є҆ди́но бжⷭ҇тво̀, и҆ є҆ди́на си́ла, поми́лꙋй мѧ грѣ́шнаго. и҆ и҆́ми же вѣ́си сꙋдьба́ми, спаси́ мѧ недосто́йнаго раба̀ твоегѡ̀. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>та́же, П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, рк҃. В</red>озведо́хъ ѻ҆́чи моѝ в̾ го́ры, ѿ ню́дꙋ же прїи́детъ по́мощь моѧ̀. По́мощь моѧ̀ ѿ́ гдⷭ҇а сотво́ршагѡ не́бо и҆ зе́млю. Неда́ждь во смѧте́нїе ногѝ твоеѧ̀, нижѐ воз̾дре́млетъ хранѧ́и тѧ. Сѐ не воздре́млетъ ни ᲂу҆́снетъ, хранѧ́и і҆зра́илѧ. Гдⷭ҇ь сохрани́тъ тѧ̀, гдⷭ҇ь покро́въ тво́й на́ рꙋкꙋ деснꙋ́ю твою̀. Во́дни со́лнце не ѡ҆жже́тъ тебѐ, ни лꙋна̀ но́щїю. Гдⷭ҇ь сохрани́тъ тѧ̀ ѿ всѧ́кагѡ ѕла̀, сохрани́тъ дш҃ꙋ твою̀ гдⷭ҇ь. Гдⷭ҇ь сохрани́тъ в̾хожде́нїе твоѐ, и҆ и҆схожде́нїе твоѐ ѿ ны́нѣ и҆ до́ вѣка.</p>

<p><red>ѱл҃о́мъ, рл҃г. С</red>ѐ ны́нѣ бл҃гослови́те гдⷭ҇а всѝ рабѝ гдⷭ҇ни, стоѧ́щїи въ хра́мѣ гдⷭ҇ни, во дво́рѣхъ до́мꙋ бг҃а на́шегѡ. Въ но́щѣхъ воздѣжи́те рꙋ́ки ва́ши во ст҃а́ѧ, и҆ бл҃гослови́те гдⷭ҇а. Бл҃гослови́тъ тѧ̀ гдⷭ҇ь ѿ сїѡ́на, сотвори́выи не́бо и҆ зе́млю. <red>сла́ва, и҆ ны́нѣ.</red></p>

<p><red>трⷭ҇тое, и҆ по ѻ҆́ч҃е на́шъ. тропарѝ сїѧ̀. П</red>омѧнѝ гдⷭ҇и, ꙗ҆́кѡ бл҃гъ рабы̀ своѧ̀. и҆ є҆ли́ка в̾ житїѝ се́мъ согрѣши́ша, простѝ. никто́же бо без̾ грѣха̀, то́кмѡ ты̀ могі́и преста́вленымъ да́ти поко́й. <red>И҆́</red>же глꙋбина́ми мꙋ́дрости, чл҃колю́бнѣ всѧ̀ стро́ѧ, и҆ є҆́же на по́льзꙋ всѣ́мъ подава́ѧ, є҆ди́не содѣ́телю. поко́й гдⷭ҇и дш҃а ᲂу҆со́пшихъ ра́бъ свои́хъ. на тѧ́ бо ᲂу҆пова́нїе возложи́ша, творца̀ и҆ зижди́телѧ и҆ бг҃а на́шегѡ. <red>сла́ва. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воз̾дыха́нїѧ, но жи́знь вѣ́чнаѧ. <red>и҆ ны́нѣ, боⷢ҇. Б</red>л҃жи́мъ тѧ̀ всѝ ро́ди бцⷣе дв҃о. в̾ тѧ́ бо невмѣсти́мыи хрⷭ҇то́съ бг҃ъ на́шъ, вмѣсти́тисѧ и҆зво́ли. блаже́ни є҆смы̀ и҆ мы̀ помо́щницꙋ тѧ̀ и҆мꙋ́ще, де́нь бо и҆ но́щь мо́лишисѧ ѡ҆ на́съ, и҆ держа́вы црⷭ҇твїѧ твои́ми мл҃твами ᲂу҆твержа́ютсѧ. тѣ́мъ бл҃годарѧ́ще вопїе́мъ тѝ, ра́дꙋисѧ ѡ҆бра́дованнаѧ гдⷭ҇ь с̾ тобо́ю. <red>Г</red>дⷭ҇и поми́лꙋй, <red>в҃і. П</red>омѧнѝ гдⷭ҇и, и҆́же в̾наде́жи воскрⷭ҇нїѧ, и҆ жи́зни вѣ́чныѧ, ᲂу҆со́пшїѧ ѻ҆ц҃ы и҆ бра́тїю на́шꙋ, и҆ всѣ́хъ и҆́же во бл҃гочести́вѣй вѣ́рѣ сконча́вшихсѧ. и҆ простѝ и҆́мъ всѧ́ко согрѣше́нїе, во́льное же и҆ нево́льное, сло́вомъ и҆ дѣ́ломъ, и҆ помышле́нїемъ согрѣше́нное и҆́ми. и҆ вселѝ и҆́хъ в̾ мѣ́ста свѣ́тла, в̾ мѣ́ста прохла́дна, в̾ мѣ́ста поко́йна, ѿ ню́дꙋ же ѿбѣжѐ всѧ́ка болѣ́знь, и҆ печа́ль и҆ воздыха́нїе, и҆дѣ́же присѣща́етъ свѣ́тъ лица̀ твоегѡ̀, и҆ весели́тъ всѧ̀ и҆́же ѿ́ вѣка ст҃ы́ѧ твоѧ̀. и҆ да́рꙋй и҆́мъ црⷭ҇твїе твоѐ, и҆ прича́стїе не и҆зрече́нныхъ и҆ вѣ́чныхъ твои́хъ бл҃гъ. и҆ твоеѧ̀ без̾коне́чныѧ, и҆ бл҃же́нныѧ жи́зни наслажде́нїе. ты́ бо є҆сѝ воскрⷭ҇нїе и҆ живо́тъ и҆ поко́й, ᲂу҆со́пшимъ рабѡ́мъ твои́мъ хрⷭ҇тѐ бж҃е на́шъ. и҆ тебѣ̀ сла́вꙋ воз̾сыла́емъ, со без̾нача́льнымъ ти ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>і҆єре́й, гл҃етъ: С</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ: с</red>ла́ва, и҆ ны́нѣ. <red>г</red>дⷭ҇и поми́лꙋй, вⷤ.<red> г</red>дⷭ҇и бл҃гословѝ. <red>і҆єре́й, ѿ</red>пꙋ́стъ.<red> и҆ проще́нїе. і҆єре́й, є҆ктенїю̀: П</red>омо́лимсѧ ѡ҆ странѣ̀ росси́йстѣй. <red>П</red>и́сано въ вели́цѣй па́вечерницѣ, кромѣ̀ послѣ́днѧгѡ проще́нїѧ є҆́же быва́етъ по па́вечерницѣ.<red> И҆́нокѡмъ на є҆динѣ̀, ѿпꙋ́стъ, и҆ в̾мѣ́сто є҆ктенїѝ моли́тва: Н</red>енави́дѧщихъ и҆ ѡ҆би́дѧщихъ на́съ. <red>П</red>и́сана в̾ ма́лой па́вечерницѣ.</p>

</document>