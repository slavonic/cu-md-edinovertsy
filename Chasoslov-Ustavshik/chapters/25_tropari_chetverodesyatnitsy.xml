<document xmlns="http://www.ponomar.net/culiturgical">
<p><red>ВЪСЛѢ́ДОВАНІЕ СТ҃Ы́Ѧ ЧЕТЫРЕДЕСѦ́</red></p>

<p><red>тницы. нлⷣѧ вню́же чте́тсѧ бжⷭ҇твенаѧ при́тча є҆ѵⷢ҇а́льскаѧ, ѡ҆ мытарѣ̀ и҆ фарисе́и. т</red>ропа́рь, воскрⷭ҇нъ гла́сꙋ. и҆ боⷢ҇.<red> конда́къ. гла́съ, в҃. М</red>ытарѧ̀ и҆ногда̀ ще́дре ѡ҆правда́лъ є҆сѝ спа́се пребл҃гі́и, ѡ҆чи́сти возопи́вша, и҆ менѐ ѻ҆каѧ́ннагѡ, презрѣ́въ без̾мѣ́рнаѧ прегрѣше́нїѧ, спасѝ долготерпѣли́ве, и҆́же є҆ди́нъ сы́и пребл҃гопремѣни́тель.</p>

<p>Н<red>лⷣѧ вню́же чте́тсѧ бжⷭ҇твенаѧ при́тча є҆ѵⷢ҇а́ль скаѧ, ѡ҆ блꙋдно́мъ сы́нѣ. т</red>ропа́рь, воскрⷭ҇нъ гла́сꙋ. и҆ боⷢ҇. <red>конда́к̾. гла́с̾, г҃. Ѻ҆</red>те́ческїѧ сла́вы твоеѧ̀, ᲂу҆дали́всѧ безꙋ́мнѡ, въ ѕлы́хъ расточи́хъ, є҆́же ми предадѐ бога́тство. тѣ́мже тѝ блꙋ́днагѡ гла́са приноша́ю, согрѣши́хъ пред̾тобо́ю ѻ҆́ч҃е ще́дрыи, прїими́ мѧ ка́ющасѧ, и҆ сотвори́мѧ ꙗ҆́ко є҆ди́наго ѿнае́мникъ твои́хъ.</p>

<p>С<red>ꙋбо́та мѧсопꙋ́стнаѧ вню́же па́мѧть совер ша́емъ всѣ́мъ и҆́же ѿ́ вѣка ᲂу҆со́пшимъ, право сла́внымъ хрⷭ҇тїа́нѡмъ, ѻ҆ц҃е́мъ и҆ бра́тїѧмъ на́шимъ. тропа́рь. гла́съ, и҃. И҆́</red>же глꙋбина́ми мꙋ́дрости, чл҃колю́бнѣ всѧ̀ стро́ѧ. и҆ є҆́же на по́льзꙋ всѣ́мъ подава́ѧ є҆ди́не содѣ́телю, поко́й гдⷭ҇и дш҃а ра́бъ свои́хъ. на тѧ́ бо ᲂу҆пова́нїе возложи́ша, творца̀ и҆ зижди́телѧ и҆ бг҃а на́шегѡ. <red>сла́ва, и҆ ны́нѣ, боⷢ҇. Т</red>ебѐ гра́дъ и҆ приста́нише и҆́мамы, и҆ моли́твеницꙋ бл҃гопрїѧ́тнꙋ, к̾ ро́ждьшемꙋсѧ и҆з̾ тебѐ бг҃ꙋ, бцⷣе без̾невѣ́стнаѧ вѣ́рнымъ спасе́нїе. <red>конда́къ. гла́съ, и҃. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни ни печа́ли ни воз̾дыха́нїѧ, но жи́знь вѣ́чнаѧ.</p>

<p>П<red>о ѿпꙋще́нїи вече́рни быва́етъ послѣ́дованїе ѡ҆ ᲂу҆со́пшихъ, бл҃гослови́вшꙋ і҆єре́ю. б</red>л҃гослове́нъ бг҃ъ на́шъ. <red>и҆ мы̀ глаго́лемъ, а҆</red>ми́нь.<red> та́же, т</red>рⷭ҇то́е, и҆ по ѻ҆́ч҃е на́шъ, <red>і҆єре́й гл҃етъ воз̾гла́съ, ꙗ҆́</red>кѡ твоѐ є҆́сть црⷭ҇тво. <red>ѱало́мщикъ, гл҃етъ, а҆</red>ми́нь. гдⷭ҇и поми́лꙋй, в҃і. сла́ва, и҆ ны́нѣ. прїиди́те поклони́мсѧ, три́жды. <red>ѱл҃о́мъ, ч҃. ж</red>ивы́и въ по́мощи вы́шнѧго. и҆ по концѣ̀, сла́ва, и҆ ны́нѣ, а҆ллилꙋ́їѧ а҆ллилꙋ́їѧ сла́ва тебѣ̀ бж҃е, три́жды. Е҆<red>гда̀ пропою́тъ є҆ктенїю̀, и҆ а҆ллилꙋ́їю, и҆ по тропарѣ̀ и҆ по бг҃оро́дичнѣ, глаго́летъ, ѱало́мщикъ каѳи́змꙋ, з҃і. б</red>л҃же́ни непоро́чнїи.<red> на́двѣ статїѝ. пи́сана въ полꙋ́нощницѣ. и҆ </red>по сѣда́льнѣ, <red>п</red>око́й сп҃се на́шъ. <red>и҆</red> по бг҃оро́дичнѣ. <red>и҆́</red>же ѿ дв҃ы восїѧ́выи.<red> ѱ</red>ало́мщикъ гл҃етъ ѱало́мъ, н҃.<red> п</red>оми́лꙋй мѧ бж҃е.<red> по ѳ҃, пѣ́сни, ѱ</red>ало́мщикъ, глаго́летъ, <red>т</red>рⷭ҇то́е, и҆ по ѻ҆́ч҃е на́шъ. <red>а҆</red>ми́нь. <red>тропарѝ сїѧ̀. гла́съ, д҃. С</red>о́ дх҃и пра́ведными, сконча́вшихсѧ дш҃а ра́бъ твои́хъ сп҃се поко́й, сохранѧ́ѧ и҆́хъ во бл҃же́ннѣй жи́зни, ꙗ҆́же ѿ тебѐ чл҃колю́бче. <red>В</red>ъ поко́ищи твое́мъ гдⷭ҇и, и҆дѣ́же всѝ ст҃і́и твоѝ почива́ютъ, ᲂу҆со́пшихъ ра́бъ твои́хъ поко́й, ꙗ҆́кѡ є҆ди́нъ сы́и чл҃колю́бецъ. <red>сла́ва. Т</red>ы̀ є҆сѝ бг҃ъ соше́дыи во а҆́дъ, и҆ ᲂу҆́зы ѻ҆кова́нныхъ разрѣшѝ, и҆ нн҃ѣ ᲂу҆со́пшїѧ рабы̀ твоѧ̀ сп҃се поко́й. <red>и҆ нн҃ѣ. Е҆</red>ди́на чⷭ҇таѧ и҆ непоро́чнаѧ дв҃о, ꙗ҆́же бг҃а без̾сѣ́мене ро́ждьшїѧ, тогѡ̀ молѝ спасти́сѧ дш҃а́мъ на́шимъ. <red>посе́мъ є҆ктенїѧ̀ и҆ ѿпꙋ́стъ по ѻ҆бы́чаю.</red></p>

<p>Н<red>лⷣѧ мѧсопꙋ́стнаѧ, т</red>ропа́рь, воскрⷭ҇нъ гла́сꙋ, и҆ боⷢ҇. <red>конда́къ. гла́съ, а҃. Е҆</red>гда̀ прїи́деши бж҃е на́ землю со сла́вою, и҆ вострепе́щꙋтъ всѧ́ческаѧ, рѣка́ же ѻ҆́гненаѧ пред̾ сꙋди́щемъ потече́тъ, и҆ кни́ги ра́згнꙋтсѧ, и҆ та́йнаѧ ѡ҆блича́тсѧ, тогда̀ и҆зба́ви мѧ ѿ ѻ҆гнѧ̀ негаси́магѡ, и҆ сподо́би мѧ ѡ҆деснꙋ́ю тебѐ ста́ти сꙋдїѐ пра́ведныи.</p>

<p>В<red>ъ сꙋбо́тꙋ сыропꙋ́стнꙋю, па́мѧть сотворѧ́емъ всѣ́мъ прпⷣбнымъ и҆ бг҃оно́снымъ ѻ҆ц҃е́мъ на́шимъ, и҆́же в̾ постѣ̀ просїѧ́вшимъ. тропа́рь. гла́съ, д҃. Б</red>ж҃е ѻ҆ц҃ъ на́шихъ творѧ́и прⷭ҇нѡ съ на́ми по твоемꙋ̀ смотре́нїю, не ѿста́ви млⷭ҇ти твоеѧ̀ ѿ на́съ, но тѣ́хъ мл҃твами во смире́нїи ᲂу҆стро́й живо́тъ на́шъ. <red>сла́ва, и҆ ны́нѣ, боⷢ҇. И҆́</red>же ѿ́ вѣка ᲂу҆тае́нное, и҆ а҆́гг҃лѡмъ несвѣ́домое та́инство, тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ. и҆ крⷭ҇тъ во́лею на́съ ра́ди воспрїе́мъ, и҆́мъ же воскр҃сѝ первозда́ннаго, и҆ спасѐ ѿ сме́рти дш҃а на́ша. <red>конда́къ. гла́съ, и҃. Ꙗ҆́</red>кѡ бл҃гоче́стїѧ проповѣ́дники, и҆ нече́стїѧ ѡ҆бꙋзда́тели, бг҃оно́сныхъ ли́ки ᲂу҆ѧсни́лъ є҆сѝ, под̾со́лнечнꙋю ѡ҆зарѧ́юща. тѣ́хъ мл҃твами хрⷭ҇тѐ бж҃е, в̾ ми́рѣ соверше́ннѣ тебѐ сла́вѧщїѧ и҆ велича́ющїѧ сохранѝ пою́щїѧ ти, а҆ллилꙋ́їѧ.</p>

<p>Н<red>едѣ́лѧ сꙋропꙋ́стнаѧ. т</red>ропа́рь, воскрⷭ҇нъ гла́сꙋ, и҆ боⷢ҇. <red>конда́къ. гла́съ, ѕ҃. П</red>ремꙋ́дрости наста́вниче, и҆ смы́слꙋ да́вче, немꙋ́дрымъ наказа́телю, и҆ ни́щимъ защи́тителю, ᲂу҆твердѝ и҆ вразꙋмѝ срⷣце моѐ влⷣко. ты̀ да́ждь ми сло́во, є҆́же ѻ҆́ч҃ее є҆диноро́дное сло́во. се́ бо ᲂу҆стна́ма мои́ма невоз̾браню̀, є҆́же зва́ти тебѣ̀, млⷭ҇тиве поми́лꙋй мѧ па́дшаго.</p>

<p>С<red>ꙋбо́та пе́рваѧ ст҃а́гѡ поста̀. тропа́рь ѳео́дорꙋ ти́ронꙋ, гла́съ, в҃. В</red>е́лїѧ вѣ́ры и҆справле́нїѧ, во и҆сто́чницѣ  пла́меннѣ, ꙗ҆́кѡ на водѣ̀ поко́йнѣ, ст҃ы́и мч҃нкъ ѳео́дѡръ ра́довашесѧ. ѻ҆гне́мъ бо соже́гсѧ, ꙗ҆́кѡ хлѣ́бъ сла́докъ трⷪ҇цѣ принесе́сѧ. тогѡ̀ мл҃твами хрⷭ҇тѐ бж҃е спасѝ дш҃а на́ша. поми́лꙋй на́съ. <red>сла́ва, и҆ ны́нѣ, боⷢ҇. В</red>сѧ̀ па́че смы́сла, всѧ̀ пресла́внаѧ твоѧ̀ бцⷣе та́инства, чистото́ю запечатлѣ́нна, и҆ дв҃ьствомъ храни́ма, мт҃и разꙋмѣ́сѧ нело́жна, бг҃а ро́ждьши и҆́стиннагѡ, тогѡ̀ молѝ спасти́сѧ дш҃а́мъ на́шимъ. <red>конда́къ. гла́съ, и҃. В</red>ѣ́рꙋ хрⷭ҇то́вꙋ ꙗ҆́кѡ щи́тъ, внꙋ́трь прїе́мъ в̾ срⷣцѣ сѝ, сопроти́вныѧ си́лы побѣди́лъ є҆сѝ, стрⷭ҇тоте́рпче ѳео́дѡре, и҆ вѣнце́мъ съ нб҃сѐ вѣнча́сѧ вѣ́чнымъ, ꙗ҆́кѡ непобѣди́мъ.</p>

<p>Н<red>едѣ́лѧ, пе́рваѧ, ст҃а́гѡ поста̀, вню́же право сла́вїе воспомина́етсѧ. т</red>ропа́рь, воскрⷭ҇нъ гла́сꙋ. <red>сла́ва, и҆ нн҃ѣ, тропа́рь дню̀. гла́съ, в҃. П</red>речⷭ҇томꙋ ти ѻ҆́бразꙋ покланѧ́емсѧ бл҃гі́и, просѧ́ще про ще́нїѧ прегрѣше́нїемъ на́шимъ хрⷭ҇тѐ бж҃е. во́лею бо бл҃гои҆зво́лилъ є҆сѝ в̾зы́ти на́ крⷭ҇тъ, да и҆зба́виши и҆́хже созда̀ ѿ рабо́ты вра́жїѧ. тѣ́мъ бл҃годарѧ́ще вопїе́мъ ти, ра́дости всѧ̀ и҆спо́лни выи сп҃се на́ш̾, прише́дыи спастѝ ми́ръ <red>[покло́н̾ земно́й]. конда́къ. гла́съ, и҃. Н</red>е ѡ҆пи́санное сло́во ѻ҆́ч҃ее, и҆з̾ тебѐ бцⷣе написа́сѧ пло́тїю. и҆ ѡ҆скве́рньшїисѧ ѻ҆́бразъ, въ дре́внюю красотꙋ̀, бжⷭ҇твеною добро́тою смѣсѝ. но и҆сповѣ́дающе спасе́нїе, дѣ́ломъ и҆ сло́вомъ сїѐ воѡ҆бража́емъ.</p>

<p>С<red>ꙋбо́та, в҃ ѧ ст҃а́гѡ поста̀. тропарѝ, гла́съ, в҃. А҆</red>пⷭ҇ли пррⷪ҇цы и҆ мч҃нцы, ст҃и́телїе прпⷣбнїи и҆ пра́веднїи, и҆́же до́брѣ по́двигъ сконча́вше, и҆ вѣ́рꙋ соблю́дше, дерзнове́нїе и҆мꙋ́ще къ сп҃сꙋ. мо́лимъ вы̀, ѡ҆ на́съ тогѡ̀ моли̑те ꙗ҆́кѡ бл҃га, спастѝ дш҃а на́ша. <red>сла́ва. П</red>омѧнѝ гдⷭ҇и, ꙗ҆́кѡ бл҃гъ рабы̀ своѧ̀, и҆ є҆ли́ка в̾ житїѝ се́мъ согрѣши́ша простѝ. никто́же бо без̾грѣха̀, то́кмо ты̀, могі́и преста́вленымъ да́ти поко́й. <red>и҆ ны́нѣ, боⷢ҇. М</red>т҃и ст҃а́ѧ пречⷭ҇тагѡ свѣ́та, а҆́гг҃льскими пѣ́сньми, чтꙋ́ще тѧ̀ пое́мъ и҆ велича́емъ. <red>конда́к̾. гла́с̾, и҃. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни ни печа́ли ни воздыха́нїѧ, но жи́знь вѣ́чнаѧ.</p>

<p>Н<red>лⷣѧ в҃ ѧ, ст҃а́гѡ поста̀. т</red>ропа́рь, воскрⷭ҇нъ гла́сꙋ, и҆ боⷢ҇. <red>конда́к̾. гла́съ, д҃. Н</red>ы́нѣ вре́мѧ дѣ́тельно ꙗ҆ви́сѧ, при две́рехъ сꙋ́дъ, возстене́мъ ᲂу҆́бѡ постѧ́щесѧ, и҆ принесе́мъ сле́зы ѿверзе́нїемъ млⷭ҇тыни, зовꙋ́ще, согрѣши́хомъ па́че песка̀ морска́гѡ. но ѡ҆сла́би содѣ́телю всѣ́хъ, ꙗ҆́кѡ да прїи́мемъ нетлѣ́нныѧ вѣнцы̀.</p>

<p>С<red>ꙋбо́та г҃ ѧ, ст҃а́гѡ поста̀. п</red>ое́тсѧ вослѣ́дованїе, ꙗ҆́коже и҆ во в҃ ю сꙋбо́тꙋ ꙗ҆вле́нно є҆́сть.</p>

<p>Н<red>лⷣѧ г҃ ѧ, ст҃а́гѡ поста̀, вню́же сотворѧ́емъ поклоне́нїе честно́мꙋ крⷭ҇тꙋ̀. т</red>ропа́рь, воскрⷭ҇нъ гла́сꙋ. <red>сла́ва, и҆ ны́нѣ. тропа́рь, крⷭ҇тꙋ̀. гла́съ, а҃. С</red>пасѝ гдⷭ҇и лю́ди своѧ̀, и҆ бл҃гословѝ достоѧ́нїе своѐ, побѣ́ды держа́вѣ росси́йстей на сопроти́вныѧ да́рꙋй, и҆ своѧ̀ сохранѧ́ѧ крⷭ҇то́мъ лю́ди. <red>конда́къ, крⷭ҇тꙋ̀. гла́съ, з҃. Н</red>е ᲂу҆́же к̾томꙋ̀ пла́менное ѻ҆рꙋ́жїе храни́тъ вра́тъ є҆де́мскихъ. сїе́ бо на́йде пресла́вное наи́тїе, дре́во крⷭ҇тное, сме́ртное жа́ло, и҆ а҆́довꙋ побѣ́дꙋ разорѝ. прише́лъ бо є҆сѝ сп҃се мо́й, вопїѧ̀ сꙋ́щимъ во а҆́дѣ, вни́дите па́ки в̾ ра́й. В<red>сре́дꙋ и҆ въ пѧто́къ, д҃ ѧ нлⷣи ст҃а́гѡ поста̀. конда́къ: Н</red>е ᲂу҆́же к̾томꙋ̀. С<red>ꙋбо́та д҃ ѧ, ст҃а́гѡ поста̀. п</red>ое́тсѧ вослѣ́дованїе, ꙗ҆́коже и҆ во в҃ ю сꙋбо́тꙋ ꙗ҆вле́нно є҆́сть. Н<red>лⷣѧ д҃ ѧ, ст҃а́гѡ поста̀, вню́же пое́тсѧ слꙋ́жба і҆ѡа́нна лѣ́ствичника. т</red>ропа́рь, воскрⷭ҇нъ гла́сꙋ. <red>тропа́рь, і҆ѡа́ннꙋ. гла́съ, и҃. П</red>равосла́вїю наста́вниче, бл҃гоче́стїѧ ᲂу҆чи́телю и҆ чистотѣ̀, вселе́ннѣй свѣти́льниче, а҆рхїєре́ѡмъ бг҃одх҃нове́нное ᲂу҆добре́нїе, і҆ѡа́нне премꙋ́дре. ᲂу҆че́нїемъ бо твои́мъ всѧ̀ просвѣти́лъ є҆сѝ, цѣвни́це дх҃о́внаѧ. молѝ хрⷭ҇та̀ бг҃а, спасти́сѧ дш҃а́мъ на́шимъ. <red>дрꙋгі́и, тропа́рь. гла́съ, и҃. С</red>леза́ми твои́хъ и҆сто́чникъ, пꙋсты́ни безпло́дное напои́лъ є҆сѝ, и҆ є҆́же и҆з̾ глꙋбины̀ воз̾дыха́ньми, во́сто трꙋды̀ ᲂу҆плодоноси́лъ є҆сѝ. и҆ бы́сть свѣти́льникъ вселе́ннѣй, сїѧ́ѧ чꙋдесы̀ і҆ѡа́нне ѻ҆́ч҃е на́шъ. молѝ хрⷭ҇та̀ бг҃а, спасти́сѧ дш҃а́мъ на́шимъ.<red> дрꙋгі́и, тропа́рь. гла́съ, д҃. Ꙗ҆́</red>кѡ бжⷭ҇твеннꙋю лѣ́ствицꙋ ѡ҆брѣ́тше, і҆ѡа́нне прпⷣбне, твоѧ̀ бжⷭ҇твеннаѧ писа́нїѧ, и҆́ми же на́ нб҃о воз̾води́ми быва́емъ, и҆ добродѣ́телемъ бо бы́лъ є҆сѝ воѡ҆браже́нїе. молѝ хрⷭ҇та̀ бг҃а да спасе́тъ дш҃а на́ша. <red>конда́к̾, в̾ трїѡ́ди. гла́съ, д҃. К</red>рⷭ҇та̀ твоегѡ̀ гдⷭ҇и поще́нїемъ ѡ҆чи́стившесѧ, дх҃омъ прибли́жимсѧ, вѣ́рою молѧ́щесѧ вопїе́мъ ти̑, на воскрⷭ҇нїе всѣ́хъ на́съ сподо́би. <red>конда́къ, і҆ѡа́ннꙋ. гла́съ, д҃. Н</red>а высотѣ̀ гдⷭ҇ь воз̾держа́нїѧ, вои́стинꙋ тѧ̀ поста́ви, ꙗ҆́коже ѕвѣздꙋ̀ неле́стнꙋю просвѣща́юща концы̀, наста́вниче і҆ѡа́нне ѻ҆́ч҃е на́шъ.</p>

<p>В<red>ъ четверто́къ, є҃ ѧ недѣ́ли поста̀, на ча́сѣхъ, конда́къ. гла́съ, ѕ҃. Д</red>ш҃е моѧ̀, дш҃е моѧ̀ воста́ни, что̀ спи́ши, коне́цъ приближа́етсѧ, и҆ хо́щеши мо́лвити. воспрѧнѝ ᲂу҆́бѡ, да пощади́тъ тѧ̑ хрⷭ҇то́съ бг҃ъ, и҆́же вездѣ̀ сы́и, и҆ всѧ̀ и҆сполнѧ́ѧи.</p>

<p>В<red>ъ сꙋбо́тꙋ, є҃ ѧ нлⷣи ст҃а́гѡ поста̀, пое́тсѧ вослѣ́дованїе пречⷭ҇тыѧ бцⷣы честны́ѧ и҆ сла́вныѧ є҆ѧ̀ похвалы̀. тропа́рь. гла́съ, и҃. П</red>овелѣ́нное та́инство прїе́мъ въ ра́зꙋмѣ, въ кро́вѣ і҆ѡ́сифовѣ тща́нїемъ пред̾ста̀ беспло́тныи, глаго́лѧ неи҆скꙋ́снѣй бра́кꙋ, преклоне́и схожде́нїемъ небеса̀, в̾мѣща́етсѧ неи҆змѣ́ннѡ ве́сь в̾тѧ̀. є҆го́же и҆ ви́дѧ в̾ ложесна́хъ твои́хъ прїе́мша ра́бїи зра́къ, ᲂу҆жаса́юсѧ зва́ти ти, ра́дꙋисѧ невѣ́сто неневѣ́стнаѧ. <red>конда́къ. гла́съ, и҃. В</red>ъзбра́нной воево́дѣ побѣди́тельнаѧ, ꙗ҆́кѡ и҆зба́вльшесѧ ѿ ѕлы́хъ, бл҃года́рственнаѧ восписꙋ́емъ ти рабѝ твоѝ бцⷣе. но ꙗ҆́кѡ и҆мꙋ́щи держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ ти, ра́дꙋйсѧ невѣ́сто неневѣ́стнаѧ.</p>

<p>Н<red>лⷣѧ, є҃ ѧ, ст҃а́гѡ поста̀. вню́же твори́мъ слꙋ́жбꙋ прпⷣбнѣй ма́рїи є҆ги́птѧныни. т</red>ропа́рь, воскрⷭ҇нъ гла́сꙋ. <red>тропа́рь, ма́рїи. гла́съ, и҃. Ѡ҆</red> тебѣ̀ мт҃и ма́рїѧ, и҆звѣ́стенъ бы́сть спасе́нїѧ ѻ҆́бразъ. воспрїи́мши бо крⷭ҇тъ, послѣ́довала є҆сѝ хрⷭ҇тꙋ̀. творѧ́щи же и҆ ᲂу҆ча́щи, є҆́же презрѣ́ти пло́ть, прехо́дитъ бо, прилѣжа́ти же ѡ҆ дꙋшѝ, ве́щи без̾сме́ртнѣй. тѣ́мже и҆ со а҆́гг҃лы ра́дꙋетсѧ прпⷣбнаѧ дх҃ъ тво́й. <red>конда́к̾, в̾ трїѡ́ди. гла́съ, д҃. Ѡ҆</red>бновле́нїе дш҃и мы́сленыѧ зимы̀, и҆скꙋше́нїѧ претерпѣ́вши, и҆ плоды̀ добродѣ́телей принестѝ ѡ҆бновле́нїемъ дх҃о́внымъ. сегѡ̀ ра́ди жени́хъ приближа́етсѧ хрⷭ҇то́съ, вѣнцы̀ подви́жникѡмъ да́рꙋѧ. воспрѧ́немъ ᲂу҆́бѡ, да ѡ҆брѧ́щетъ ны̑ гото́вѣхъ, ꙗ҆́кѡ да прїи́мемъ нетлѣ́нныи вѣне́цъ. <red>конда́къ, ма́рїи. гла́съ, д҃. Г</red>рѣхо́вныѧ мглы̀ ѿбѣ́гши, и҆ покаѧ́нїѧ свѣ́томъ своѐ срⷣце ѡ҆зари́вши сла́внаѧ, пристꙋпи́ла є҆сѝ ко хрⷭ҇тꙋ̀. сегѡ̀ пренепоро́чнꙋю и҆ ст҃ꙋ́ю мт҃рь хода́таицꙋ ми́лостивнꙋ приве́дши. ѿ ѻ҆нꙋ́дꙋ же и҆ согрѣше́нїемъ ѡ҆брѣ́те ѡ҆ставле́нїе. и҆ со а҆́гг҃лы при́снѡ ра́дꙋешисѧ.</p>

<p>С<red>ꙋбо́та, ѕ҃ ѧ, ст҃а́гѡ поста̀. ст҃а́гѡ пра́веднагѡ ла́зарѧ.   н</red>аполꙋ́нощницѣ, в̾мѣ́сто сѐ жени́хъ грѧ́детъ. <red>тропа́рь. гла́съ, а҃. Ѻ҆́</red>бщее воскрⷭ҇нїе пре́жде своеѧ̀ стра́сти ᲂу҆вѣрѧ́ѧ, и҆з̾ме́ртвыхъ воз̾дви́глъ є҆сѝ ла́зарѧ хрⷭ҇тѐ бж҃е. тѣ́мъже и҆ мы̀ ꙗ҆́кѡ ѻ҆́троцы, побѣ́дныѧ ѻ҆́бразы носѧ́ще, тебѣ̀ побѣди́телю сме́рти вопїе́мъ, ѡ҆са́нна в̾вы́шнихъ, бл҃гослове́нъ грѧды́и во́и҆мѧ гдⷭ҇не. <red>по послѣ́днѣмъ трⷭ҇то́мъ глаго́лемъ, конда́къ. гла́съ, в҃. И҆́</red>же всѣ́хъ ра́дость хрⷭ҇то́съ и҆́стина, свѣ́тъ и҆ живо́тъ, и҆ ми́рꙋ возва́нїе, сꙋ́щимъ на землѝ ꙗ҆ви́сѧ, свое́ю бл҃гостїю, бы́въ ѻ҆́бразъ воскрⷭ҇нїѧ. и҆ всѣ́мъ подаѧ̀ бжⷭ҇твеное ѡ҆ставле́нїе. <red>та́же, г</red>дⷭ҇и поми́лꙋй, в҃і.<red> на часѣ́хъ тропа́рь, и҆ конда́къ, то́йже.</red></p>

<p>Н<red>лⷣѧ, ѕ҃ ѧ, ст҃а́гѡ поста̀ цвѣтна́ѧ. тропарѝ. гла́съ, а҃. Ѻ҆́</red>бщее воскрⷭ҇нїе, два́жды. <red>сла́ва, и҆ ны́нѣ. гла́съ, д҃. С</red>погре́бшесѧ тебѣ̀ креще́нїемъ хрⷭ҇тѐ бж҃е на́шъ, без̾сме́ртныѧ жи́зни сподо́бихомсѧ воскрⷭ҇нїемъ твои́мъ. и҆ воспѣва́юще зове́мъ, блгⷭ҇ве́нъ грѧды́и во́и҆мѧ гдⷭ҇не. <red>конда́къ. гла́съ, ѕ҃. Н</red>а прⷭ҇то́лѣ на́ нб҃си, нажребѧ́ти на землѝ носи́мъ хрⷭ҇тѐ бж҃е, ѿ а҆́гг҃лъ хвале́нїе, и҆ ѿ дѣте́й воспѣва́нїе прїе́млѧ зовꙋ́щихъ ти̑, бл҃гослове́нъ є҆сѝ прише́дыи а҆да́ма воз̾дви́гнꙋти.</p>

<p>В<red>о ст҃ы́и вели́кїи пнⷣе, на ᲂу҆́трени, тропа́рь. гла́съ, и҃. С</red>ѐ жени́хъ грѧде́тъ въ полꙋ́нощи, и҆ блаже́нъ ра́бъ, є҆го́ же ѡ҆брѧ́щетъ бдѧ́ща. недосто́инъ же па́ки, є҆го́ же ѡ҆брѧ́щетъ лѣнѧ́щасѧ. блюдѝ ᲂу҆́бѡ дꙋшѐ моѧ̀, да не сно́мъ ѡ҆тѧготи́шисѧ, и҆ да не сме́рти предана̀ бꙋ́деши, и҆ црⷭ҇твїѧ внѣ̀ затвори́шисѧ. но воспрѧнѝ зовꙋ́щи, ст҃ъ, ст҃ъ, ст҃ъ є҆сѝ бж҃е, бцⷣы ра́ди поми́лꙋй на́съ. <red>конда́къ. гла́съ, и҃. І҆</red>а́кѡвъ рыда́ше і҆ѡ́сифова лише́нїѧ, до́блїи же сѣдѧ́ше на колесни́цѣ, ꙗ҆́кѡ цр҃ь почита́емъ. є҆ги́птѧныни бо тогда̀ сласте́мъ не порабо́тавъ, прославлѧ́шесѧ ѿ ви́дѧщагѡ чл҃ческаѧ срⷣца, и҆ подаю́щагѡ вѣнцы̀ нетлѣ́нныѧ.</p>

<p>В<red>о ст҃ы́и вели́кїи, вто́рникъ. тропа́рь. гла́съ, и҃. с</red>ѐ жени́хъ грѧде́тъ. <red>конда́къ. гла́съ, в҃. Ч</red>а́съ дш҃е конца̀ помы́сливши, и҆ посѣче́нїѧ смоко́вницы ᲂу҆боѧ́вшисѧ, да́нныи ти̑ тала́нтъ трꙋдолю́бнѡ дѣ́лай ѻ҆каѧ́ннаѧ, бо́дрствꙋющи и҆ зовꙋ́щи, да непребꙋ́демъ внѣ̑ черто́га хрⷭ҇то́ва.</p>

<p>В<red>о ст҃ꙋ́ю вели́кꙋю, сре́дꙋ. тропа́рь. с</red>ѐ жени́хъ грѧде́тъ. <red>конда́къ. гла́съ, д҃. П</red>а́че блꙋдни́цы бла́же, без̾зако́нновахъ ще́дре, сле́зъ тече́нїѧ, ника́коже ти̑ принесо́хъ. но молча́нїемъ молѧ́сѧ припа́даю ти̑, и҆ любо́вїю ѡ҆блобыза́ю пречⷭ҇тѣи но́зѣ твоѝ, да проще́нїе ми̑ ꙗ҆́кѡ влⷣка пода́си прегрѣше́нїемъ зовꙋ́щꙋ, сп҃се ѿ скве́рныхъ дѣ́лъ мои́хъ и҆зба́ви мѧ̑.</p>

<p>В<red>о ст҃ы́и вели́кїи четверто́къ, тропа́рь. гла́съ, и҃. Е҆</red>гда̀ сла́внїи ᲂу҆чн҃цы̀ на ᲂу҆мове́нїи ве́чери просвѣща́хꙋсѧ, тогда̀ і҆ю́да ѕлочести́выи, сребролю́бїѧ недꙋ́гомъ ѡ҆мрача́шесѧ, и҆ без̾зако́ннымъ сꙋдїѧ́мъ, тебѐ пра́веднаго сꙋдїю̀ предае́тъ. ви́ждь и҆мѣ́нїемъ люби́телю, и҆́же си́хъ ра́ди несы́тство стѧжа́вша, и҆ ᲂу҆давле́нїю вда́вшасѧ. бѣжѝ несы́тыѧ дꙋшѝ, ꙗ҆́же ᲂу҆чи́телю такова́ѧ содѣ́ѧвшїѧ, и҆́же ѡ҆ всѣ́хъ бл҃гі́и гдⷭ҇и сла́ва тебѣ̀. <red>конда́къ. гла́съ, в҃. Х</red>лѣ̑бъ прїе́мъ в̾ рꙋ́цѣ преда́тель, сокрове́нѡ тѣ́хъ простира́етъ, и҆ прїе́млетъ цѣ́нꙋ, созда́вшагѡ свои́ма рꙋка́ма чл҃ка. и҆ не и҆спра́вленъ пребы́сть. і҆ю́да ра́бъ и҆ льсте́цъ.</p>

<p>С<red>лꙋ́жба ст҃ы́хъ страсте́й гдⷭ҇а бг҃а и҆ сп҃са на́шегѡ і҆с҃а хрⷭ҇та̀. тропа́рь. гла́съ, и҃. Е҆</red>гда̀ сла́внїи ᲂу҆чн҃цы̀. <red>коⷣ, гла́съ, и҃. ст҃ы́хъ стрⷭ҇те́й. Н</red>а́съ ра́ди распѧ́таго, прїиди́те вси̑ воспое́мъ. того́ бо ви́дѣвши мр҃і́ѧ на́древѣ, и҆ гл҃аше, а҆́ще и҆ распѧ́тїе терпи́ши, но ты̑ є҆сѝ сн҃ъ и҆ бг҃ъ мо́й.</p>

<p><red>по бл҃го є҆́сть, тропа́рь. гла́съ, д҃. И҆</red>скꙋпи́лъ ны̑ є҆сѝ ѿ клѧ́твы зако́нныѧ, чⷭ҇тно́ю си̑ кро́вїю, на крⷭ҇тѣ̀ пригвозди́всѧ, и҆ копїе́мъ прободе́сѧ, без̾сме́ртїе и҆сточи́лъ є҆сѝ чл҃кѡмъ, сп҃се на́шъ сла́ва тебѣ̀.</p>

<p><red>на а҃ мъ часѣ̀, тропа́рь. гла́съ, а҃. Р</red>аспе́ншꙋтисѧ хрⷭ҇тѐ, поги́бе мꙋчи́тельство, и҆ попра́на бы́сть си́ла вра́жїѧ. ни а҆́гг҃лъ бо, ни чл҃къ, но ты̀ са́мъ гдⷭ҇и спа́слъ є҆сѝ на́съ, сла́ва тебѣ̀. <red>коⷣ, н</red>а́съ ра́ди распѧ́таго, <red>на всѣ́хъ часѣ́хъ є҆ди́нъ.</red></p>

<p><red>на г҃ мъ часѣ̀, тропа́рь. гла́съ, ѕ҃. Г</red>дⷭ҇и ѡ҆сꙋди́ша тѧ̀ і҆ꙋде́и на́смерть, живота̀ всѧ́ческихъ, и҆́же чермно́е мо́ре жезло́мъ проше́дшїи на крⷭ҇тѣ́ тѧ пригвозди́ша. и҆́же ѿ ка́мене ме́дъ с̾са́вшїи, же́лчь ти принесо́ша. но во́лею претерпѣ́лъ є҆сѝ распѧ́тїе, да на́съ свободи́ши ѿ рабо́ты вра́жїѧ, хрⷭ҇тѐ бж҃е сла́ва тебѣ̀.</p>

<p><red>на ѕ҃ мъ часѣ̀, тропа́рь. гла́съ, в҃. С</red>пасе́нїе содѣ́ѧ посредѣ̀ землѝ хрⷭ҇тѐ бж҃е, на крⷭ҇тѣ̀ пречⷭ҇тѣи рꙋ́цѣ своѝ просте́ръ, собира́ѧ всѧ̀ ꙗ҆зы́ки, вопїю́щїѧ, гдⷭ҇и сла́ва тебѣ̀.</p>

<p><red>на ѳ҃ мъ часѣ̀, тропа́рь. гла́съ, и҃. В</red>и́дѧ разбо́йникъ нача́льника жи́зни, на крⷭ҇тѣ̀ ви́сѧща, и҆ гл҃аше, а҆́ще небы̀ бг҃ъ бы́лъ вопло́щьсѧ, и҆́же с̾на́ми распны́исѧ, небы̀ со́лнце лꙋчѝ своѧ̀ потаи́ло, нижѐ землѧ̀ трепе́щꙋщи трѧсла́сѧ. но и҆́же за всѧ̀ терпѧ́и, помѧни́ мѧ сп҃се є҆гда̀ прїи́деши во црⷭ҇твїи сѝ.</p>

<p>В<red>о ст҃ꙋ́ю вели́кꙋю сꙋбо́тꙋ. тропарѝ. гла́съ, в҃. Б</red>л҃гоѡ҆бра́зныи і҆ѡ́сифъ с̾ крⷭ҇та̀ с̾не́мъ пречⷭ҇тое тѣ́ло твоѐ, и҆ плащани́цею чи́стою ѡ҆б̾ви́въ, и҆ со бл҃гоꙋха́ньми во́гробѣ но́вѣ закры́въ положѝ. но в̾ тре́тїи де́нь воскр҃се сп҃се, да́рꙋѧ ми́рови ве́лїю ми́лость. <red>сла́ва. Е҆</red>гда̀ сни́де къ сме́рти животѐ без̾сме́ртныи, тогда̀ а҆́да ᲂу҆мертви́лъ є҆сѝ блиста́нїемъ бжⷭ҇тва̀. є҆гда́ же ᲂу҆ме́ршїѧ ѿ преи҆спо́днихъ воскр҃сѝ, всѧ̀ си́лы небе́сныѧ взыва́хꙋ тѝ, жизнода́вче хрⷭ҇тѐ бж҃е сла́ва тебѣ̀. <red>и҆ ны́нѣ. М</red>ѷрѡно́сицамъ жена́мъ, при́гробѣ ста́въ а҆́гг҃лъ вопїѧ́ше, мі́ро ме́ртвымъ є҆́сть досто́йнѡ, хрⷭ҇то́съ же и҆стлѣ́нїѧ ꙗ҆ви́сѧ чꙋ́жь. но возопі́йте пою́ще, воскр҃се гдⷭ҇ь, да́рꙋѧ ми́рови ве́лїю млⷭ҇ть. <red>конда́къ. гла́съ, ѕ҃. И҆́</red>же бе́з̾днꙋ затвори́выи, ме́ртвъ зри́тсѧ. сми́рною и҆ плащани́цею по́витъ, во́гробѣ полага́етсѧ, ꙗ҆́кѡ ме́ртвъ без̾сме́ртныи. жены́ же прїидо́ша пома́зати є҆гѡ̀ мі́ромъ, пла́чꙋще го́рькѡ и҆ вопїю́ще, сѝ сꙋбо́та є҆́сть пребл҃гослове́ннаѧ, в̾ ню́ же хрⷭ҇то́съ ᲂу҆снꙋ́въ, воскр҃се тридне́внѡ.</p>

</document>