<document xmlns="http://www.ponomar.net/culiturgical">
<p><red>ПОЛꙊ́НОЩНИЦА ВОСКРЕ́СНАѦ</red></p>

<p><red>Подоба́етъ вѣ́дати, ꙗ҆́кѡ а҆́ще нѣ́сть в̾ недѣ́лю бдѣ́нїе всено́щное, быва́етъ пре́жде ᲂу҆́трени полꙋ́нощница. параєклисїа́рхъ взе́мъ бл҃госло ве́нїе ѿ настоѧ́телѧ, и҆ бл҃говѣсти́тъ в̾ ко́ло колъ, и҆ бїе́тъ в̾ до́скꙋ, и҆ собра́вшимсѧ в̾ цр҃ковь, сщ҃е́нникъ начина́етъ. б</red>л҃гослове́нъ бг҃ъ на́шъ, всегда̀ и҆ нн҃ѣ и҆ прⷭ҇нѡ и҆ во́ вѣки вѣко́мъ. <red>ѱало́мщикъ, гл҃етъ, а҆</red>ми́нь.<red> С</red>ла́ва тебѣ̀ бж҃е на́шъ, сла́ва тебѣ̀, всѧ́ческихъ ра́ди, <red>гⷤ. посе́мъ помолча̀ ма́лѡ, до́ндеже ᲂу҆ти́шатсѧ всѧ̀ чꙋ́вства є҆гѡ̀, и҆ тогда̀ сотвори́тъ трѝ покло́ны, глаго́лѧ моли́твꙋ сїю̀, вели́кагѡ мака́рїѧ: Б</red>ж҃е ѡ҆чи́сти мѧ грѣ́шнагѡ, ꙗ҆́кѡ николи́же бл҃го сотвори́хъ пред̾тобо́ю, но и҆зба́ви мѧ ѿ лꙋка́вагѡ, и҆ да бꙋ́детъ во мнѣ̀ во́лѧ твоѧ̀,да не ѡ҆сꙋжде́но ѿве́рзꙋ ᲂу҆ста̀ моѧ̀ недосто́йнаѧ, и҆ восхвалю̀ и҆́мѧ твоѐ ст҃о́е, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>посе́мъ. Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. П<red>оси́хъ, моли́тва.</red></p>

<p><red>Ѿ</red> сна̀ воста́въ, бл҃годарю́ тѧ всест҃а́ѧ трⷪ҇це, ꙗ҆́кѡ мно́гїѧ ра́ди бл҃гости и҆ долготерпѣ́нїѧ не прогнѣ́васѧ намѧ̀ грѣ́шнаго, и҆ лѣни́ваго раба̀ твоего̀, и҆ непогꙋби́лъ є҆сѝ менѐ собез̾зако́нїи мои́ми, но человѣколю́бствова, и҆ внѣ̀ ча́ѧнїи лежа́ща воздви́же мѧ, ᲂу҆́треневати и҆ славосло́вити держа́вꙋ твою̀ непобѣди́мꙋю. и҆ ны́нѣ влⷣко бж҃е прест҃ы́и, просвѣтѝ ѻ҆́чи се́рдца моегѡ̀, и҆ ѿве́рзи ми ᲂу҆стнѣ̀ поꙋча́тисѧ словесе́мъ твои́мъ, и҆ разꙋмѣ́ти за́повѣди твоѧ̀, и҆ твори́ти во́лю твою̀, и҆ пѣ́ти тѧ во и҆сповѣ́данїи серде́чнѣмъ, воспѣва́ти же и҆ сла́вити пречⷭ҇тно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p><red>і҆єре́й, воз̾гла́съ: м</red>и́лостїю и҆ щедро́тами и҆ чл҃колю́бїемъ. К<red>ано́нъ, прест҃ѣ́й и҆ живонача́ль нѣй трⷪ҇цѣ. творе́нїе митрофа́новѡ. є҆мꙋ́же краегране́сїе. шеста́гѡ пѣ́нїѧ приноша́ю ти бжⷭ҇тво̀. гла́съ ѕ҃. пѣ́снь, а҃. і҆рмо́съ. Ꙗ҆́</red>кѡ по́ сꙋхꙋ ходи́въ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пое́мъ вопїѧ́ше.</p>

<p><red>запѣ́въ: прест҃а́ѧ трⷪ҇це бж҃е на́шъ сла́ва тебѣ̀. Т</red>рѝ соста́вы пое́мъ бг҃онача́льны, є҆ди́нстве нагѡ є҆стества̀, непремѣ́ненъ зра́къ, бл҃га́гѡ чл҃колю́бца бг҃а, прегрѣше́нїемъ ѡ҆чище́нїе на́мъ да́рꙋюща. <red>П</red>ресꙋ́щныи є҆ди́не гдⷭ҇и, и҆ трисїѧ́нне ли́цы, в̾ бжⷭ҇твѣ̀ є҆ди́номъ сы́и, вразꙋмѝ на́съ, и҆ сподо́би твоегѡ̀ бжⷭ҇твенагѡ сїѧ́нїѧ. <red>сла́ва. Н</red>евѣ́стꙋ ᲂу҆кра́сивъ па́велъ, ю҆́же ѿ ꙗ҆зы́къ цр҃ковь, є҆ди́номꙋ тебѣ̀ трисоста́вномꙋ бг҃ꙋ поклонѧ́тисѧ наꙋчѝ, ѿ него́же, и҆ и҆́мже, и҆ в̾ не́мже всѧ̀ бы́ша. <red>и҆ ны́нѣ. Ѿ</red> ᲂу҆тро́бы твоеѧ̀ прои҆зы́де, ᲂу҆́мное бцⷣе сл҃нце, и҆ ѡ҆сїѧ̀ на́съ трисвѣ́тлагѡ бжⷭ҇тва̀ зарѧ́ми. є҆го́же пою́ще, бл҃гоче́стно тѧ̀ ᲂу҆блажа́емъ.</p>

<p><red>пѣ́снь, г҃. і҆рмо́съ. Н</red>ѣ́сть ст҃а ꙗ҆́коже ты̀, гдⷭ҇и бж҃е мо́й, воз̾несы́и ро́гъ вѣ́рныхъ си бл҃же, и҆ ᲂу҆тве́рждь и҆́хъ на ка́мени и҆сповѣ́данїѧ тѝ. <red>О</red>у҆кра́сивъ трисвѣ́тлыи бж҃е, чи́ны нбⷭ҇ныѧ, ᲂу҆стро́илъ є҆сѝ пѣ́ти трист҃ы́ми тѧ гла́сы. с̾ни́ми же прїимѝ и҆ на́съ, воспѣва́ющихъ твою̀ бл҃гость. <red>Е҆</red>ди́но непрело́жно тро́ичное соѡ҆бра́зно є҆ди́нственое бг҃онача́лїе, воспѣ ва́юще мо́лимъ тѧ те́плѣ, грѣхо́въ мно́гихъ низ̾посла́ти нн҃ѣ на́мъ проще́нїе. <red>сла́ва. О</red>у҆́ме без̾нача́льныи ѻ҆́ч҃е, соѡ҆бра́зне бж҃їи сло́ве, и҆ дꙋ́ше бжⷭ҇твеныи, бл҃гі́и и҆ пра́выи, воспѣва́ю щихъ вѣ́рнѡ твою̀ держа́вꙋ, соблюдѝ ꙗ҆́кѡ бл҃гоꙋтро́бенъ. <red>и҆ ны́нѣ. П</red>а́жить потребѝ тлѝ, сн҃ъ тво́й чи́стаѧ, чл҃къ по сꙋществꙋ̀ бы́въ во ᲂу҆тро́бѣ твое́й, и҆ родонача́льники дре́внѧгѡ ѡ҆сꙋжде́нїѧ є҆ди́нъ свободѝ.</p>

<p><red>Г</red>дⷭ҇и поми́лꙋй, <red>гⷤ. сѣда́ленъ. гла́съ, ѕ҃. В</red>лⷣко бж҃е при́зри с̾ нб҃сѐ, и҆ ви́ждь на́ше смире́нїе ꙗ҆́кѡ ще́дръ, и҆ ᲂу҆милосе́рдисѧ чл҃колю́бче пребл҃гі́и. ни ѿкꙋ́дꙋ бо надѣ́емсѧ проще́нїе полꙋчи́ти ѕлы́хъ, и҆́хже согрѣши́хомъ. тѣ́мже бꙋ́ди с̾на́ми, и҆ никто́же наны̀. <red>сла́ва, и҆ ны́нѣ, боⷢ҇. В</red>лⷣчце чи́стаѧ при́зри с̾ нб҃сѐ, и҆ ви́ждь мои́хъ стрꙋпо́въ ра́ны, и҆ ᲂу҆милосе́рдисѧ пречⷭ҇таѧ, и҆сцѣлѝ со́вѣстное ж̾же́нїе, твое́ю млⷭ҇тїю ѡ҆роша́ющи. и҆ вопїю́щи рабо́мъ твои́мъ, а҆́зъ є҆́смь с̾ ва́ми и҆ никто́же навы̀.</p>

<p><red>пѣ́снь, д҃. і҆рмо́съ. Х</red>рⷭ҇то́съ мнѣ̀ си́ла бг҃ъ и҆ гдⷭ҇ь, чⷭ҇тна́ѧ цр҃кви бг҃олѣ́пнѡ зове́тъ вопїю́щи, ѿ со́ вѣсти чи́сты ѡ҆́ гдⷭ҇ѣ пра́зднꙋющи. <red>В</red>озвыша́й мы́сль, є҆ди́нице трисвѣ́тлаѧ, и҆ дꙋ́ши и҆ срⷣца̀ непреста́ннѡ твои́хъ пѣве́цъ ско́рѡ возведѝ, и҆ сїѧ́нїѧ твоегѡ̀ свѣ́тлости сподо́би. <red>П</red>ретворѝ и҆ преѡ҆брази́мѧ, ѿ ѕло́бы всѧ́кїѧ к̾ добро дѣ́тели, є҆ди́на не и҆з̾ѡ҆браже́ннаѧ и҆ неи҆змѣ́н наѧ трⷪ҇це, и҆ твои́ми свѣ́ты ѡ҆свѧтѝ. <red>сла́ва. П</red>омы́сливъ пе́рвѣе премꙋ́дрѣ, соста́вилъ є҆сѝ а҆́гг҃льскїѧ чи́ны, слꙋже́бныѧ твоеѧ̀ бл҃гости, трисоста́вныи бж҃е, с̾ни́ми же прїимѝ и҆ на́шꙋ хвалꙋ̀. <red>и҆ ны́нѣ. И҆́</red>же є҆стество́мъ несо́зданыи бг҃ъ прⷭ҇носꙋ́щныи, созда́нное чл҃ческое прїи́мъ є҆стество̀, воѡ҆бразѝ во ст҃ѣ́й твое́й ᲂу҆тро́бѣ, бцⷣе при́снѡ дв҃о.</p>

<p><red>пѣ́снь, є҃. і҆рмо́съ. Б</red>ж҃їимъ свѣ́томъ тѝ бл҃же, ᲂу҆́тренюющихъ тѝ дш҃а любо́вїю, просвѣтѝ молю́сѧ, тѧ̀ вѣ́дѣти сло́во бж҃їе, и҆́стиннагѡ бг҃а, ѿ́ мрака грѣхо́внагѡ и҆зима́юща. <red>Р</red>азꙋ мѣ́юще є҆стество̀ бг҃онача́льное промысли́тель ное и҆ спаси́тельное, всѣ́хъ сꙋ́щее влⷣко, трисвѣ́тлое же є҆ди́но, к̾ тебѣ̀ ᲂу҆́тренюемъ, проще́нїѧ просѧ́ще грѣхопаде́нїемъ. <red>Ѻ҆́</red>ч҃е без̾ нача́льныи бж҃е, и҆ соприсносꙋ́щныи сн҃е, и҆ д́ш҃е ст҃ы́и, ᲂу҆твердѝ є҆динонача́льнаѧ трⷪ҇це своѧ̀ пѣвцы̀, и҆ ѿ всѧ́кїѧ напа́сти и҆зба́ви и҆ ско́рби. <red>сла́ва. Н</red>аправлѧ́ѧ сїѧ́ньми бл҃годѣ́тельными, к̾бл҃гоꙋгоже́нїю твоего̀ трисоста́внаго бжⷭ҇тва̀, сл҃нце сла́вы наꙋча́ѧ мѧ прⷭ҇нѡ, и҆ бжⷭ҇твенагѡ црⷭ҇твїѧ сотворѝ прича́стника. <red>и҆ нн҃ѣ. И҆́</red>же всѧ̀ носѧ́и и҆ соблюда́ѧ всеси́льною ти рꙋко́ю, сло́ве бж҃їи не и҆змѣ́нне, сохранѝ и҆ соблюда́й тебѐ сла́вѧщихъ, мл҃твами ро́ждьшїѧ тѧ̀ бг҃омт҃ре.</p>

<p><red>пѣ́снь, ѕ҃. і҆рмо́съ. Ж</red>ите́йскагѡ мо́рѧ воз̾дви за́ема зрѧ̀, напа́стей бꙋ́рею, в̾ ти́хо приста́ни ще прите́къ вопїю́ ти, воз̾ведѝ ѿ тлѝ живо́тъ мо́й многомлⷭ҇тиве. <red>П</red>ремꙋ́дрость и҆ ра́зꙋмъ, бг҃онача́лїе трисвѣ́тлое, пѣвце́мъ сѝ да́рꙋй, и҆ добро́ты лꙋча́ми свѣтодѣ́тельныѧ, твоеѧ̀ бл҃гости ѡ҆зари́тисѧ всѣ́хъ сподо́би.<red> С</red>вѣ́те нераздѣ́льныи по сꙋществꙋ̀, трисїѧ́нне, вседе ржи́тельне, непристꙋ́пне, срⷣца̀ ѡ҆зарѝ, вѣ́рнѡ хва́лѧщихъ держа́вꙋ твою̀, и҆ к̾ бжⷭ҇твенѣй любвѝ вперѝ. <red>сла́ва. С</red>т҃ъ є҆сѝ и҆ прест҃ъ, трⷪ҇це бж҃е на́шъ, в̾тре́хъ со́бствѣхъ, сѣдѧ́и на прⷭ҇то́лѣ херꙋви́мстѣ, без̾нача́льныи ѻ҆́ч҃е, и҆ соприсносꙋ́ щныи сло́ве, роди́выисѧ ѿ негѡ̀ пре́жде вѣ́къ. и҆ напослѣ́докъ воплоти́выисѧ ѿ дв҃ы мт҃ре, содѣ́йствомъ ст҃а́гѡ дх҃а, спасѝ и҆ поми́лꙋй покланѧ́ющихсѧ держа́вѣ твое́й <red>[покло́н̾]. и҆ ны́нѣ. В</red>ъ тѧ̀ всели́сѧ прⷭ҇нѡ дв҃о ꙗ҆́вѣ, содержи́ тель и҆ гдⷭ҇ь всѣ́хъ, и҆ є҆ди́нꙋ трисїѧ́ннꙋ зра́кꙋ бжⷭ҇тва̀, поклонѧ́тисѧ чл҃ки наказа̀.</p>

<p><red>Г</red>дⷭ҇и поми́лꙋй, <red>гⷤ. сѣда́ленъ. гла́съ, ѕ҃. Ѻ҆́</red>ч҃е и҆ сн҃е съ дх҃омъ ст҃ы́мъ, воз̾зрѝ наны̀ вѣ́рою вопїю́ щихъ, и҆ сла́вѧщихъ держа́вꙋ твою̀ млрⷭ҇де, со ѻ҆́гнеными бре́ннїи, и҆но́го бо бг҃а ра́звѣ тебѐ невѣ́мы. и҆ воз̾зовѝ пою́щимъ тѧ, а҆́зъ є҆́смь с̾ ва́ми, и҆ никто́же навы̀. <red>сла́ва, и҆ ны́нѣ, боⷢ҇. В</red>оз̾зрѝ наны̀ всепѣ́таѧ бцⷣе, восїѧ́й просвѣще́ нїе в̾ срⷣца̀ помраче́наѧ, и҆ ѡ҆зарѝ ста́до твоѐ пречⷭ҇таѧ. є҆ли́ко бо хо́щеши мо́жеши, ꙗ҆́кѡ мт҃и сꙋ́щи зижди́телѧ своегѡ̀, и҆ вопїе́ши лю́бѧ щимъ тѧ̀ а҆́зъ є҆́смь с̾ ва́ми, и҆ никто́же навы̀.</p>

<p><red>пѣ́снь, з҃. і҆рмо́съ. Х</red>ладода́тельнꙋ ᲂу҆́бѡ пе́щь сотворѝ а҆́гг҃лъ, прпⷣбнымъ дѣ́темъ, халдѣ́и же ѡ҆палѝ велѣ́нїемъ бж҃їимъ. мꙋчи́телѧ ᲂу҆вѣща̀ вопи́ти, блгⷭ҇ве́нъ бг҃ъ ѻ҆ц҃ъ на́шихъ. <red>К</red>рѣ́пкꙋ ми мы́сль ᲂу҆стро́й, трисвѣ́тлаѧ ли́цы є҆ди́нице, є҆́же храни́ти и҆ блюстѝ бжⷭ҇твеныѧ за́повѣди твоѧ̀, и҆ всегда̀ пѣ́ти вѣ́рнѡ, блгⷭ҇ве́нъ є҆сѝ бж҃е ѻ҆ц҃ъ на́шихъ. <red>Ꙗ҆́</red>кѡ є҆ди́нствомъ є҆стества̀ пѣва́емыи, не и҆зрече́ннѡ є҆ди́нственыи бг҃ъ, ли́цы же трⷪ҇цы носѧ̀ число̀, соблюдѝ всѣ́хъ на́съ, ѿ разли́чныхъ и҆скꙋше́нїи и҆ напа́стей. <red>сла́ва. С</red>оє҆сте́ствена и҆ соприсносꙋ́щна сла́вимъ, є҆ди́ного тѧ посꙋществꙋ̀ бг҃а, сво́йствы неразмѣ́сными соста́вными трⷪ҇це, разли́чное про́стѡ пред̾лага́юще, в̾ зра́цѣ непремѣ́нне ꙗ҆́вѣ. <red>и҆ ны́нѣ. Б</red>г҃ъ пресꙋ́щныи, прїѧ́тъ пречⷭ҇таѧ, ѿ ᲂу҆тро́бы твоеѧ̀ чи́стаѧ, на́ше чл҃колюбе́знѣ смѣше́нїе ꙗ҆́вѣ, и҆ всѣ́хъ наꙋчѝ вопи́ти, бл҃го слове́нъ бг҃ъ ѻ҆ц҃ъ на́шихъ.</p>

<p><red>пѣ́снь, и҃. і҆рмо́съ. И҆</red>с̾ пла́мени ст҃ы́мъ ро́сꙋ и҆сточѝ, а҆ пра́веднагѡ же́ртвꙋ и҆ во́ды попалѝ, всѧ́ бо твори́ши хрⷭ҇тѐ, є҆ли́ко хо́щеши, тѣ́мъ тѧ превозно́симъ гдⷭ҇а во́ вѣки. <red>Ѡ҆</red>чище́нїе грѣхо́въ всѣ́хъ ско́рѡ пода́ждь ми, и҆ страсте́й многоѡ҆бра́зныхъ и҆збавле́нїе, соѡ҆бра́знаѧ трⷪ҇це, є҆ди́нице трисоста́внаѧ, да тѧ̀ сла́влю те́плѣ тво́й моли́твеникъ. <red>В</red>оли́тель млⷭ҇ти и҆звѣ́ствованъ, ꙗ҆́кѡ бг҃ъ ми́лостивъ, всѣ́хъ поми́лꙋй, трисвѣ́тлаѧ є҆ди́нице, и҆ трⷪ҇це пре бл҃га́ѧ, славосло́вѧщихъ твоѐ вели́чїе. <red>сла́ва. Ѿ</red>с́вѣта присносꙋ́щна, свѣ́тъ соприсносꙋ́щенъ ѻ҆ч҃ь ро́ждьшїисѧ сло́ве, съ дх҃омъ и҆схо́днымъ свѣ́томъ, вѣ́рою сла́вимъ, и҆ превозно́симъ є҆ди́ногѡ бг҃а непреста́ннѡ. <red>и҆ ны́нѣ. В</red>рача̀ чл҃кѡмъ пречⷭ҇таѧ родила̀ є҆сѝ, всеси́льна сло́ва хрⷭ҇та̀ и҆ гдⷭ҇а, прароди́тельныѧ ꙗ҆́звы всѣ́хъ и҆сцѣлѧ́юща, превозносѧ́щихъ є҆гѡ̀ во́ вѣки.</p>

<p><red>пѣ́снь, ѳ҃. і҆рмо́съ. Б</red>г҃а чл҃кѡмъ неꙋдо́бь ви́дѣти, на́нь же несмѣ́ютъ чи́ни а҆́гг҃льстїи зрѣ́ти. тобо́ю бо пречⷭ҇таѧ ꙗ҆ви́сѧ на́мъ сло́во воплоще́нно, є҆го́же велича́юще, с̾ нбⷭ҇ными во́и тѧ̀ велича́емъ. <red>З</red>рѣ́ти немогꙋ́ще чи́нове херꙋ ви́мстїи, влⷣко добро́ты сла́вы твоеѧ̀, кри́лы покрыва́ющесѧ, непреста́ннѡ тро́ично пѣ́нїе вопїю́тъ ти, и҆ трисоста́внꙋю твоегѡ̀ бг҃она ча́лїѧ є҆ди́нственаго держа́вꙋ сла́вѧтъ. <red>Т</red>воѧ̀ сїѧ́нїѧ сл҃нце незаходи́мое, твои́мъ рабо́мъ пода́ждь в̾ срⷣца̀. и҆ просвѣтѝ дꙋ́ши, и҆ и҆зба́ви ѿ прегрѣше́нїи мно́гихъ, є҆ди́не всеми́лостиве, и҆ трисоста́вне, и҆ нетлѣ́ннѣй ти жи́зни на́съ сподо́би. <red>сла́ва. И҆́</red>же свѣ́тъ є҆ди́нственыи, и҆ трисл҃нчныи, и҆ свѣтода́тельныи, бжⷭ҇тво̀ сы́и, ѡ҆зарѝ вѣ́рою тѧ пою́щихъ, и҆ ѿ мра́чнагѡ и҆зба́ви ѕлодѣ́йства, и҆ сподо́би свѣтлѣ́йшихъ ти селе́нїи, ꙗ҆́кѡ бла́гъ. <red>и҆ ны́нѣ. П</red>ремꙋ́дрѣ дре́вле со́здавъ чл҃ка, тво́й сн҃ъ дв҃о, и҆ и҆стлѣ́вша ѡ҆бновѝ, тобо́ю препѣ́таѧ, и҆ бжⷭ҇твенагѡ свѣ́та свѣ́тлости трисл҃нчныѧ, всѣ́хъ и҆спо́лни, и҆́же тебѐ бцⷣꙋ и҆́стиннꙋю вѣ́рою сла́вѧщихъ.</p>

<p><red>та́же, припѣ́вы григо́рїѧ синаи́та, в̾мѣ́стѡ досто́йна. Д</red>осто́йнѡ є҆́сть бг҃олѣ́пнѡ, є҆́же сла́вити тѧ трⷪ҇це ст҃а́ѧ, неѡ҆быме́ннагѡ и҆ пресꙋ́щнагѡ, и҆ всебл҃га́гѡ бг҃а на́шегѡ. ю҆́же пою́тъ всѝ земноро́днїи, и҆ славосло́вѧтъ си́лы нбⷭ҇ныѧ, є҆́же ѿ всѣ́хъ вѣ́рнѡ поклонѧ́емꙋю, є҆ди́ницꙋ по сꙋществꙋ̀ трїипоста́снꙋю. <red>Г</red>оспо донача́льнꙋю херꙋви́мъ, и҆ бг҃онача́льнꙋю без̾ раз̾сꙋжде́нїѧ серафи́мъ. ю҆́же нераздѣ́льнꙋ трⷪ҇цꙋ воє҆ди́ницѣ, сꙋ́щее бг҃онача́лїе, тѧ̀ велича́емъ. <red>Ѻ҆</red>ц҃ꙋ без̾нача́льнꙋ и҆ бг҃ꙋ, собез̾нача́льнꙋ сло́вꙋ со́ дх҃омъ, поклонѧ́юсѧ <red>[покло́н̾].</red> неразлꙋ́чнꙋ є҆ди́нꙋ соє҆динѧ́емꙋ по сꙋществꙋ̀, тричи́сленꙋю є҆ди́ницꙋ вѣ́рою сла́вимъ. <red>В</red>оспое́мъ всѝ бг҃олѣ́пнѡ, пѣ́сньми бжⷭ҇твеными, ѻ҆ц҃а́ же и҆ сн҃а, и҆ дх҃а бжⷭ҇твенаго, трисоста́вное є҆стество̀, є҆ди́но црⷭ҇тво же и҆ гдⷭ҇ьство. <red>Л</red>ꙋчеза́рныѧ твоѧ̀ мо́лнїи восїѧ́й ми бж҃е мо́й, трисоста́вне вседержи́телю, и҆ до́мъ мѧ покажѝ твоеѧ̀ непристꙋ́пныѧ сла́вы, свѣ́телъ и҆ свѣтоно́сенъ и҆ не и҆змѣ́ненъ. <red>Д</red>осто́йнѡ є҆́сть ꙗ҆́кѡ вои́стинꙋ сла́вити тѧ бг҃а сло́ва, є҆го́же трепе́щꙋтъ и҆ трѧсꙋ́тсѧ херꙋви́ми, и҆ славосло́вѧтъ си́лы нбⷭ҇ныѧ. и҆́же ѿ дв҃ы не и҆зрече́ннѡ вопло́щь шагосѧ хрⷭ҇та̀ жизнода́вца, со́страхомъ просла́ вимъ. <red>сла́ва. Ѻ҆́</red>ч҃е вседержи́телю, сло́ве бж҃їи, всест҃ы́и дш҃е, є҆ди́на си́ла и҆ ѻ҆́бразъ, є҆ди́но црⷭ҇тво и҆ бжⷭ҇тво̀ и҆ вла́сть, поми́лꙋй и҆ спасѝ поклонѧ́ющихсѧ тѝ. <red>[покло́н̾ до землѝ]. и҆ ны́нѣ. И҆</red>з̾ ме́ртвыхъ ви́дѣвши твоегѡ̀ сн҃а пречⷭ҇таѧ дв҃о, воскрⷭ҇ша бг҃олѣ́пнѡ, ра́дости не и҆зрече́нныѧ тва́рь и҆сполнѧ́шесѧ, того̀ сла́вѧще тебѐ велича́емъ.</p>

<p><red>та́же, т</red>рⷭ҇то́е, и҆ по ѻ҆́ч҃е на́шъ. <red>к</red>онда́к̾, гла́сꙋ.<red> посе́мъ, Г</red>дⷭ҇и поми́лꙋй, м҃. <red>сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: б</red>ж҃е ᲂу҆ще́дри ны, и҆ бл҃гослови́ ны, просвѣтѝ лицѐ твоѐ наны̀, и҆ поми́лꙋй ны.</p>

<p>М<red>оли́тва, ст҃ѣ́й и҆ живонача́льнѣй трⷪ҇це. тво ре́нїе, ма́рка и҆́нока. В</red>семогꙋ́щаѧ и҆ животво рѧ́щаѧ ст҃а́ѧ трⷪ҇це, и҆ свѣтонача́льнаѧ, ꙗ҆́же ми́рнꙋю всѧ́кꙋю и҆ преми́рнꙋю тва́рь, за є҆ди́нꙋ бл҃гость ѿ несꙋ́щихъ приведы́и, и҆ промышлѧ́ѧ и҆ содержа́щи, и҆́же по про́чихъ твои́хъ не и҆зре че́нныхъ ѡ҆ земно́мъ ро́дѣ бл҃годѣѧ́нїихъ, и҆ покаѧ́нїе на́мъ ра́ди плотьска́гѡ неможе́нїѧ до сме́рти дарова́выи. не ѡ҆ста́ви на́съ ѻ҆каѧ́нных̾ в̾лꙋка́выхъ на́шихъ дѣѧ́нїихъ ᲂу҆мретѝ. нижѐ ѕлонача́льникꙋ и҆ зави́стцꙋ, и҆ гꙋби́телю посмѣ́шьство бы́ти; зри́ши бо бл҃госе́рде, є҆ли́къ ᲂу҆́бѡ ѻ҆́ногѡ на на́съ навѣ́тъ и҆ вражда̀, є҆ли́коже и҆ на́ше страстова́нїе и҆ сла́бость и҆ небреже́нїе; но не ѡ҆скꙋ́дныѧ тѝ бл҃гости содѣ́лай на на́съ, мо́лимъ на всѧ́кїи де́нь и҆ ча́съ прогнѣ́вающїи тѧ̀, чⷭ҇тны́хъ и҆ животво́рныхъ за́повѣдей престꙋпле́нїемъ; и҆ всѧ̀ ᲂу҆́бѡ всего̀ преше́дшагѡ живота̀ на́шегѡ, и҆ до ны́нѣшнѧгѡ часа̀ согрѣше́ннаѧ на́ми, в̾ дѣѧ́нїихъ, и҆лѝ глаго́ланїихъ, и҆лѝ в̾ помышле́нїихъ, ѡ҆ста́ви и҆ простѝ; сподо́би же на́съ, про́чее сконча́ти житїѐ в̾ покаѧ́нїи, и҆ ᲂу҆миле́нїи, и҆ соблюде́нїи ст҃ы́хъ твои́хъ повелѣ́нїи; а҆́ще ᲂу҆́бѡ сла́достїю прельсти́вшесѧ, многоѡ҆бра́знѣ согрѣши́хомъ, и҆лѝ мирски́ми похотьмѝ неполе́зными и҆ вре́дными ѡ҆больсти́вшесѧ препроводи́хомъ; а҆́ще гнѣ́вомъ и҆ ꙗ҆́ростїю подви́гшесѧ без̾слове́сною, кого̀ бра́та на́шегѡ ѡ҆скорби́хомъ. а҆́ще ꙗ҆зы́кѡмъ неи҆з̾бѣ́жныхъ и҆ стропо́тныхъ и҆ крѣ́пкихъ сѣте́й ѡ҆бъѧ́хомсѧ; а҆́ще ко́имъ чꙋ́вствъ на́шихъ, и҆лѝ всѣ́ми во́лею и҆лѝ нево́лею, вѣ́дꙋще и҆лѝ невѣ́дꙋще. ѿ восхище́нїѧ и҆лѝ поꙋче́нїѧ безꙋ́мно поползо́хомсѧ; а҆́ще же лꙋка́выми по́мыслы и҆ сꙋ́етными со́вѣсть ѡ҆скверни́хомъ. а҆́щели ко́имъ дрꙋги́мъ ѻ҆́бразомъ прегрѣши́хомъ, ѿ пред̾прїѧ́тїѧ и҆ ѻ҆бы́чаѧ томи́ми ѕла́го; простѝ на́мъ и҆ ѡ҆ста́ви всѧ̀ всеще́дре, пребл҃же и҆ многомлⷭ҇тиве. и҆ да́рꙋй на́мъ про́чее бо́дрость и҆ си́лꙋ, во є҆́же твори́ти во́лю твою̀ бл҃гꙋ, и҆ бл҃гоꙋго́днꙋ и҆ соверше́нꙋ; да нощьна́гѡ и҆ мра́чнагѡ ѕла̀, свѣтови́днымъ покаѧ́нїемъ премѣ́ньшесѧ. и҆ ꙗ҆́кѡ во́ дне бл҃гоѡ҆бра́зно ходѧ́ще, и҆ ѡ҆чище́ни ѡ҆бъѧви́мсѧ чл҃колю́бїю твоемꙋ̀ недосто́йнїи, воспѣва́юще тѧ̀ и҆ велича́юще во́ вѣки, а҆ми́нь.</p>

<p><red>і҆єре́й, гл҃етъ: С</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ: с</red>ла́ва, и҆ ны́нѣ. <red>г</red>дⷭ҇и поми́лꙋй, вⷤ.<red> г</red>дⷭ҇и бл҃гословѝ. <red>і҆єре́й, ѿ</red>пꙋ́стъ.<red> и҆ проще́нїе. і҆єре́й, є҆ктенїю̀: П</red>омо́лимсѧ ѡ҆ странѣ̀ росси́йстѣй. <red>П</red>и́сано въ вели́цѣй па́вечерницѣ, кромѣ̀ послѣ́днѧгѡ проще́нїѧ є҆́же быва́етъ по па́вечерницѣ.<red> И҆́нокѡмъ на є҆динѣ̀, ѿпꙋ́стъ, и҆ в̾мѣ́сто є҆ктенїѝ моли́тва: Н</red>енави́дѧщихъ и҆ ѡ҆би́дѧщихъ на́съ. <red>П</red>и́сана в̾ ма́лой па́вечерницѣ.</p>

</document>