<document xmlns="http://www.ponomar.net/culiturgical">
<p><red>ЧИ́НЪ ВЕЧЕ́РНИ</red></p>

<p><red>Оу҆ста́въ ѡ҆ ма́лѣй вече́рни, є҆гда̀ хо́щетъ на стоѧ́тель всено́щное бдѣ́нїе сотвори́ти, и҆лѝ кромѣ̀ всено́щнагѡ бдѣ́нїѧ вели́кꙋю вече́рню. П</red>одоба́етъ ᲂу҆́бѡ вѣ́дати, ꙗ҆́кѡ є҆гда̀ при лꙋчи́тсѧ бы́ти всено́щномꙋ бдѣ́нїю, тогда̀ пое́тсѧ ма́лаѧ вече́рнѧ.<red> А҆́</red>ще є҆́сть ѻ҆би́тель, то̀ припослѣ́днемъ часѣ̀ днѧ̀, прихо́дитъ параєклисїа́рхъ ко и҆гꙋ́менꙋ, и҆ твори́тъ поклоне́нїе, и҆ бл҃гослове́нїе взе́мъ, и҆ и҆з̾ше́дъ бл҃говѣсти́тъ в̾ ко́локолъ, и҆ пото́мъ звони́тъ въ два̀ ко́локола є҆ди́нъ зво́нъ до́лго, до́ндеже и҆гꙋ́менъ про́йдетъ.<red> В</red>ъ собо́рныхъ же и҆ мир ски́хъ храмѣ́хъ, ка́къ настоѧ́тель и҆зво́литъ бы́ти бла́говѣстꙋ и҆ зво́нꙋ.<red> Е҆гда́же быва́етъ вели́каѧ вече́рнѧ кромѣ̀ всено́щнагѡ. и҆ </red>пара єклисїа́рхъ взе́мъ бл҃гослове́нїе ѿ настоѧ́телѧ, и҆ и҆з̾ше́дъ бл҃говѣсти́тъ в̾ ко́локолъ.<red> т</red>а́же звони́тъ во всѧ̀ колокола̀, трѝ зво́на.<red> и҆ </red>собра́вшимсѧ во ст҃ꙋ́ю цр҃квь всѣ́мъ бра́тїѧмъ, сщ҃е́нникъ прїе́млетъ патрахи́ль, и҆ возлага́етъ насѧ̀, и҆ ста́въ на ѻ҆бы́чномъ свое́мъ мѣ́стѣ,<red> Покланѧ́етсѧ три́жды, къ црⷭ҇кимъ ст҃ы́мъ две́ремъ, и҆ мета́нїе сотвори́тъ къ настоѧ́телю, и҆ начина́етъ велегла́снѡ, глаго́лѧ. Б</red>л҃госло ве́нъ бг҃ъ на́шъ, всегда̀ и҆ нн҃ѣ и҆ при́снѡ и҆ во́ вѣки вѣко́мъ.</p>

<p><red>ѱало́мщикъ глаго́летъ кро́ткимъ и҆ ра́внымъ гла́сомъ сти́хостїю, и҆ совсѧ́кимъ внима́нїемъ и҆ со́страхомъ бж҃їимъ воꙋслы́шанїе всѣ́мъ, а҆</red>ми́нь:<red> Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p>П<red>осе́мъ, і҆єре́й воз̾глаша́етъ: Ꙗ҆́</red>кѡ твоѐ є҆́сть црⷭ҇тво и҆ си́ла, и҆ сла́ва ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во́ вѣки вѣко́мъ.</p>

<p><red>ѱало́мщикъ гл҃етъ: а҆</red>ми́нь. <red>Г</red>дⷭ҇и помилꙋй, в҃і. <red>сла́ва, и҆ ны́нѣ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p>Т<red>а́же, ѱало́мъ, р҃г. Б</red>л҃гословѝ дш҃е моѧ̀ гдⷭ҇а. гдⷭ҇и бж҃е мо́й воз̾вели́чилсѧ є҆сѝ ѕѣлѡ̀. во и҆сповѣ́данїе и҆ в̾ велелѣ́потꙋсѧ ѡ҆блечѐ. Ѡ҆дѣѧ́исѧ свѣ́томъ ꙗ҆́кѡ ри́зою, пропина́ѧи не́бо ꙗ҆́кѡ ко́жꙋ. Покрыва́ѧи вода́ми превы́спренѧѧ своѧ̀. полага́ѧи ѻ҆́блаки на восхожде́нїе своѐ, ходѧ́и на крылꙋ̀ вѣ́треню. Творѧ́и а҆́гг҃лы своѧ̀ дх҃и, и҆ слꙋгѝ своѧ̀ ѻ҆́гнь палѧ́щь. Ѡ҆снова́ѧи зе́млю на тве́рди свое́й, не преклони́тсѧ в̾ вѣ́къ вѣ́ка. Бѣ́здна ꙗ҆́кѡ ри́за ѡ҆дѣѧ́нїе є҆ѧ̀, на гора́хъ ста́нꙋтъ во́ды. Ѿ запреще́нїѧ твоегѡ̀ побѣ́гнꙋтъ, ѿ́ гласа гро́ма твоегѡ̀ ᲂу҆стра́шатсѧ. Восхо́дѧтъ го́ры, и҆ низ̾хо́дѧтъ полѧ̀, в̾ мѣ́сто є҆́же ѡ҆снова́лъ є҆сѝ и҆́мъ. Предѣ́лъ положѝ є҆го́же не пре́йдꙋтъ, нижѐ ѡ҆братѧ́тсѧ покры́ти зе́млю. Посыла́ѧ и҆сто́чники в̾ де́брѣхъ, посредѣ̀ го́ръ про́йдꙋтъ во́ды. Напаѧ́ютъ всѧ̀ ѕвѣ́ри се́льныѧ, ждꙋ́тъ ѻ҆на́гри в̾ жа́ждꙋ свою̀. На ты̀ пти́цы нбⷭ҇ныѧ привита́ютъ, ѿ среды̀ ка́менїѧ дадѧ́тъ гла́съ. Напаѧ́ѧ го́ры ѿ превы́спренихъ свои́хъ, ѿ плода̀ дѣ́лъ твои́хъ насы́титсѧ землѧ̀. Прозѧба́ѧ па́жити скотѡ́мъ, и҆ травꙋ̀ на слꙋ́жбꙋ чл҃кѡмъ, и҆звестѝ хлѣ́бъ ѿ землѝ. И҆ вино̀ весели́тъ срⷣце человѣ́кꙋ. ᲂу҆ма́стити лицѐ є҆ле́ѡмъ. И҆ хлѣ́бъ срⷣце человѣ́кꙋ ᲂу҆крѣпи́тъ. насы́тѧтсѧ древа̀ польска́ѧ, ке́дри лива́н̾стїи и҆́хже є҆сѝ насади́лъ. Тꙋ̀ пти́цы вогнѣ́здѧтсѧ, є҆роді́ево жили́ще ѡ҆блада́етъ и҆́ми. Го́ры высо́кїѧ є҆ле́немъ. ка́мень прибѣ́жище за́ѧцемъ. Сотвори́лъ є҆сѝ лꙋнꙋ̀ во времена̀, со́лнце позна̀ за́падъ сво́й. Положѝ тмꙋ̀ и҆ бы́сть но́щь, в̾ не́йже про́йдꙋтъ всѝ ѕвѣ́рїе дꙋбра́внїи. Ски́мни рыка́юще восхи́тити, и҆ и҆спроси́ти ѿ́ бг҃а пи́щꙋ себѣ̀. Восїѧ̀ сл҃нце и҆ собра́шасѧ, и҆ въ ло́жахъ свои́хъ лѧ́гꙋтъ. И҆зы́детъ чл҃къ на дѣ́ло своѐ, и҆ на дѣ́ланїе своѐ до́ вечера. Ꙗ҆́кѡ воз̾вели́чишасѧ дѣ́ла твоѧ̀ гдⷭ҇и, всѧ̀ премꙋ́дростїю сотвори́лъ є҆сѝ. и҆спо́лнисѧ землѧ̀ тва́ри твоеѧ̀. Сѐ мо́ре вели́ко и҆ простра́нно, тꙋ̀ га́ди и҆́мже нѣ́сть числа̀, живо́тна ма́лаѧ съ вели́кими. Тꙋ̀ кораблѝ препла́ваютъ. ѕмі́й се́й, є҆го́же созда̀ рꙋга́тисѧ є҆мꙋ̀. Всѧ̀ к̾ тебѣ̀ ча́ютъ, да́ти пи́щꙋ и҆́мъ во́ благо вре́мѧ. да́вшꙋ тебѣ̀ и҆́мъ соберꙋ́тъ. Ѿве́рзшꙋ тебѣ̀ рꙋ́кꙋ, всѧ́ческаѧ и҆спо́лнѧтсѧ бл҃гости. Ѿвра́щшꙋ же тебѣ̀ лицѐ воз̾мѧтꙋ́тсѧ. ѿ и҆́меши дх҃и и҆́хъ, и҆ и҆сче́знꙋтъ, и҆ въ пе́рсть свою̀ воз̾вратѧ́тсѧ. По́слеши дх҃ъ сво́й и҆ сози́ждꙋтсѧ, и҆ ѡ҆бнови́ши лицѐ землѝ. Бꙋ́ди сла́ва гдⷭ҇нѧ во́ вѣки. воз̾весели́тсѧ гдⷭ҇ь ѡ҆ дѣ́лѣхъ свои́хъ. Призира́ѧи на́ землю, и҆ творѧ̀ ю҆̀ трѧсти́сѧ. прикаса́ѧсѧ гора́хъ, и҆ воз̾ды́мѧтсѧ. Воспою̀ гдⷭ҇ви в̾ животѣ̀ мое́мъ, пою̀ бг҃ꙋ моемꙋ̀ до́ндеже є҆́смь. Да наслади́тсѧ є҆мꙋ̀ бесѣ́да моѧ̀. а҆́зъ же воз̾веселю́сѧ ѡ҆́ гдⷭ҇ѣ. Сконча́ютсѧ грѣ́шницы ѿ землѝ, и҆ без̾зако́нницы ꙗ҆́кѡ не бы́ти и҆́мъ, бл҃гословѝ дш҃е моѧ̀ гдⷭ҇а. Ꙗ҆́кѡ возвели́чишасѧ дѣ́ла твоѧ̀ гдⷭ҇и, всѧ̀ премꙋ́дростїю сотвори́лъ є҆сѝ. <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е.<red> три́жды, и҆ покло́ны.</red></p>

<p>Т<red>а́же і҆єре́й гл҃етъ, є҆ктенїю̀ вели́кꙋю: м</red>и́ромъ гдⷭ҇ꙋ помо́лимсѧ. <red>кли́рицы пою́тъ: г</red>дⷭ҇и поми́лꙋй, ві҃, <red>по́ чинꙋ. по воз̾гла́сѣ, и҆ по а҆ми́нѣ, каѳи́сма рѧдова́ѧ. </red>И҆<red> по каѳи́смѣ, є҆ктенїѧ̀ ма́лаѧ. и҆ по воз̾гла́сѣ глаго́лемъ, ѱалмы̀: г</red>дⷭ҇и возва́хъ к̾ тебѣ̀.</p>

<p>Е҆<red>гда́ же быва́етъ ма́лаѧ вече́рнѧ, и҆</red> по ѱалмѣ̀ глаго́лемъ: <red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, гⷤ.<red> и҆ покло́ны, трѝ. г</red>дⷭ҇и поми́лꙋй, гⷤ. <red>сла́ва, и҆ ны́нѣ.</red></p>

<p>Т<red>а́же, ѱало́мъ, р҃м. Г</red>дⷭ҇и воз̾ва́хъ к̾ тебѣ̀, ᲂу҆слы́ши мѧ. воньмѝ гла́съ моли́твы моеѧ̀, є҆гда̀ воз̾зовꙋ̀ к̾ тебѣ̀. Да́сѧ и҆спра́витъ моли́тва моѧ̀, ꙗ҆́кѡ кади́ло пред̾ тобо́ю. воз̾дѣѧ́нїе рꙋ́кꙋ мое́ю, же́ртва вече́рнѧѧ. Положѝ гдⷭ҇и хране́нїе ᲂу҆стѡ́мъ мои́мъ, и҆ две́рь ѡ҆гражде́нїѧ ѡ҆ ᲂу҆стна́хъ мои́хъ. Не ᲂу҆клонѝ срⷣце моѐ въ словеса̀ лꙋка́вствїѧ, непщева́ти вины̀ ѡ҆ грѣсѣ́хъ. Съ чл҃ки творѧ́щими без̾зако́нїе, и҆ не счета́юсѧ со и҆з̾бра́нными и҆́хъ. Пока́жетъ мѧ пра́ведникъ млⷭ҇тїю, и҆ ѡ҆бличи́тъ мѧ. є҆ле́и же грѣ́шнагѡ, да не нама́ститъ главы̀ моеѧ̀. Ꙗ҆́кѡ є҆щѐ и҆ мл҃тва моѧ̀ во бл҃говоле́нїихъ и҆́хъ. поже́рты бы́ша при ка́мени сꙋдїѧ̀ и҆́хъ. Оу҆слы́шатсѧ глаго́ли моѝ, ꙗ҆́кѡ воз̾мого́ша. ꙗ҆́кѡ то́лща землѝ просѣ́десѧ на землѝ. раз̾сы́пашасѧ ко́сти и҆́хъ при а҆́дѣ. Ꙗ҆́кѡ к̾ тебѣ̀ гдⷭ҇и гдⷭ҇и ѻ҆́чи моѝ, на тѧ̀ ᲂу҆пова́хъ не ѿи҆мѝ дш҃ꙋ мою̀. Сохрани́ мѧ ѿ сѣ́ти ю҆́же соста́виша ми, и҆ ѿ собла́знъ дѣ́лающихъ без̾зако́нїе. Впадꙋ́тсѧ во мре́жꙋ свою̀ грѣ́шницы. є҆ди́нъ є҆́смь а҆́зъ, до́ндеже прейдꙋ̀.</p>

<p><red>ѱало́мъ, рм҃а. Г</red>ла́сомъ мои́мъ ко́ гдⷭ҇ꙋ воз̾ва́хъ, гла́сомъ мои́мъ ко́ гдⷭ҇ꙋ помолю́сѧ. Пролїю̀ пред̾ ни́мъ моли́твꙋ мою̀, и҆ печа́ль мою̀ пред̾ ни́мъ воз̾вѣщꙋ̀. Внегда̀ и҆счеза́етъ дх҃ъ мо́й, и҆ ты̀ позна̀ стезѧ̀ моѧ̀. На пꙋтѝ се́мъ, по немꙋ́же хожда́хъ, с̾кры́ша сѣ́ть мнѣ̀. Смотрѧ́хъ ѡ҆деснꙋ́ю, и҆ воз̾глѧ́дахъ, и҆ не бѣ̀ зна́ѧи менѐ. Поги́бе бѣ́гство ѿ менѐ, и҆ нѣ́сть взыска́ѧи дш҃ꙋ мою̀. Воз̾ва́хъ к̾ тебѣ̀ гдⷭ҇и. рѣ́хъ, ты̀ є҆сѝ ᲂу҆пова́нїе моѐ, ча́сть моѧ̀ є҆сѝ на землѝ живы́хъ. Воньмѝ мл҃твꙋ мою̀, ꙗ҆́кѡ смири́хсѧ ѕѣлѡ̀. И҆зба́ви мѧ ѿ гонѧ́щихъ мѧ̀, ꙗ҆́кѡ ᲂу҆крѣпи́шасѧ па́че менѐ. И҆зведѝ и҆з̾ темни́цы дш҃ꙋ мою̀, <red>а҆́ще стихѣ́ры поꙋста́вꙋ на́десѧть, и҆ головщи́къ и҆ кли́рицы запѣва́ютъ, пе́рвыи припѣ́въ:</red> и҆сповѣ́датисѧ и҆́мени твоемꙋ̀. Менѐ ждꙋ́тъ пра́ведницы, до́ндеже воз̾да́си мнѣ̀.</p>

<p><red>ѱало́мъ, рк҃ѳ. И҆</red>з̾ глꙋбины̀ воз̾ва́хъ к̾ тебѣ̀ гдⷭ҇и,<red> а҆́ще ли стихѣ́ры, на ѻ҆́смь. </red>гдⷭ҇и ᲂу҆слы́ши гла́съ мо́й. Бꙋ́дѣтѣ ᲂу҆́ши твоѝ, вне́млющѣ гла́съ моли́твы моеѧ̀. А҆́ще без̾зако́нїѧ на́зриши гдⷭ҇и, гдⷭ҇и кто̀ постои́тъ.<red> а҆́щели стⷯры, на́ ѕ҃. </red>ꙗ҆́кѡ ѿ тебѐ ѡ҆чище́нїе є҆́сть. И҆́мене ра́ди твоегѡ̀ потерпѣ́хъ тѧ гдⷭ҇и. потерпѣ̀ дш҃а моѧ̀ в̾ сло́во твоѐ, ᲂу҆пова̀ дш҃а моѧ̀ на́ гдⷭ҇а. Ѿ стра́жа ᲂу҆́тренѧѧ до́ нощи, ѿ стра́жа ᲂу҆́тренѧѧ,<red> а҆́щели стⷯры, на́ д҃.</red> да ᲂу҆пова́етъ і҆и҃ль на́ гдⷭ҇а. Ꙗ҆́кѡ ѿ́ гдⷭ҇а млⷭ҇ть, и҆ мно́го ѿ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ без̾зако́нїи є҆гѡ̀.</p>

<p><red>ѱало́мъ, рѕ҃і. Х</red>вали́те гдⷭ҇а всѝ ꙗ҆зы́цы, похвали́те є҆гѡ̀ всѝ лю́дїе. Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во́ вѣки. Т<red>а́же, стихѣ́ры настоѧ́щагѡ днѧ̀. и҆ сла́ва, и҆ нн҃ѣ, поꙋста́вꙋ. </red>П<red>осе́мъ, се́й сти́хъ, творе́нїе ст҃а́гѡ сщ҃енномч҃нка а҆нѳиноге́на.</red></p>

<p><red>С</red>вѣ́те ти́хїи, ст҃ы́ѧ сла́вы без̾сме́ртнагѡ ѻ҆ц҃а нбⷭ҇нагѡ, ст҃а́гѡ бл҃же́ннаго і҆с҃а хрⷭ҇та̀ сн҃а бж҃їѧ. прише́дшаго на́западъ сл҃нцꙋ, ви́дѣвше свѣ́тъ вече́рнїи. пое́мъ ѻ҆ц҃а и҆ сн҃а и҆ ст҃а́го дх҃а бг҃а. досто́инъ є҆сѝ вовсѧ̀ времена̀ пѣ́тъ бы́ти гла́сы прпⷣбными, сн҃е бж҃їи, живо́тъ даѧ́и всемꙋ̀ ми́рꙋ. є҆го́же ра́ди ве́сь ми́ръ сла́витъ тѧ̀.</p>

<p><red>та́же, проки́мны дневны́ѧ. в̾ сꙋббѡ́тꙋ ве́черъ проки́менъ: Г</red>дⷭ҇ь воцари́сѧ, въ лѣ́потꙋсѧ ѡ҆блечѐ. <red>сти́хъ, а҃. ѡ҆</red>блече́сѧ гдⷭ҇ь въ си́лꙋ и҆ препоѧ́сасѧ. <red>сти́хъ, в҃. и҆́</red>бо ᲂу҆твердѝ вселе́ннꙋю ꙗ҆́же не подви́житсѧ. <red>сти́хъ, г҃. д</red>о́мꙋ твоемꙋ̀ подоба́етъ ст҃ы́нѧ гдⷭ҇и в̾ долготꙋ̀ дні́й.</p>

<p><red>въ нлⷣю, ве́черъ: С</red>ѐ ны́нѣ бл҃гослови́те гдⷭ҇а всѝ рабѝ гдⷭ҇ни. <red>сти́хъ: с</red>тоѧ́щїи во́ храмѣ гдⷭ҇ни, во дво́рѣхъ до́мꙋ бг҃а на́шегѡ.</p>

<p><red>въ понедѣ́льникъ, ве́черъ: Г</red>дⷭ҇ь ᲂу҆слы́шитъ мѧ, є҆гда̀ взовꙋ̀ кнемꙋ̀. <red>сти́хъ: в</red>негда̀ возва́хъ, ᲂу҆слы́ша мѧ бж҃е пра́вды моеѧ̀.</p>

<p><red>во вто́рникъ, ве́черъ: М</red>и́лость твоѧ̀ гдⷭ҇и пожене́тъ мѧ, во всѧ̀ днѝ живота̀ моегѡ̀. <red>сти́хъ: г</red>дⷭ҇ь пасе́тъ мѧ̀ и҆ ничто́же мѧ лиши́тъ.</p>

<p><red>въ сре́дꙋ, ве́черъ: Б</red>ж҃е во́ и҆мѧ твоѐ спаси́ мѧ, и҆ в̾си́лѣ твое́й сꙋди́ ми. <red>сти́хъ: б</red>ж҃е ᲂу҆слы́ши мл҃твꙋ мою̀, внꙋшѝ гл҃ы ᲂу҆́стъ мои́хъ.</p>

<p><red>въ четверто́къ, ве́черъ: П</red>о́мощь моѧ̀ ѿ́ гдⷭ҇а, сотво́ршагѡ не́бо и҆ зе́млю. <red>сти́хъ: в</red>озведо́хъ ѻ҆́чи моѝ в̾ гѡ́ры, ѿ ню́дꙋ же прїи́детъ по́мощь моѧ̀.</p>

<p><red>въ пѧто́къ, ве́черъ: Б</red>ж҃е застꙋ́пникъ мо́й є҆сѝ ты̀, и҆ млⷭ҇ть твоѧ̀ пред̾вари́тъ мѧ. <red>сти́хъ: и҆</red>зми́ мѧ ѿ вра́гъ мои́хъ бж҃е, и҆ ѿ воста́ющихъ намѧ̀ и҆зба́ви мѧ.</p>

<p><red>є҆гда́ же нѣ́сть тропарѧ̀ ст҃о́мꙋ, тогда̀ пое́мъ, а҆</red>ллилꙋ́їю, на́гласъ, ѕ҃. стихи́же глаго́лемъ сїѧ̀.</p>

<p><red>в̾ понедѣ́льникъ, ве́черъ: Г</red>дⷭ҇и не ꙗ҆́ростїю твое́ю ѡ҆бличѝ менѐ, ни гнѣ́вомъ твои́мъ покажѝ менѐ.</p>

<p><red>во вто́рникъ, и҆ в̾ четверто́къ, ве́черъ: В</red>озно си́те гдⷭ҇а бг҃а на́шего, и҆ кланѧ́йтесѧ подно́жїю но́гꙋ є҆гѡ̀, ꙗ҆́кѡ ст҃о є҆́сть.</p>

<p><red>в̾ сре́дꙋ, ве́черъ: В</red>о всю̀ зе́млю и҆зы́де вѣща́нїе и҆́хъ, и҆ в̾ концы̀ вселе́нныѧ глаго́лы и҆́хъ.</p>

<p><red>А҆́ще ли сꙋббѡ́та за ᲂу҆поко́й, пое́мъ: а҆</red>ллилꙋ́їѧа҆ллилꙋ́їѧ а҆ллилꙋ́їѧ. <red>на́ гласъ, и҃. сти́хъ: б</red>л҃же́ни ꙗ҆́же и҆збра̀ и҆ прїѧ́тъ ѧ҆̀ гдⷭ҇ь. <red>сти́хъ: п</red>а́мѧть и҆́хъ ѿ́ рода и҆ в̾ ро́дъ. <red>сти́хъ: д</red>ш҃а и҆́хъ во бл҃ги́хъ водворѧ́тсѧ.</p>

<p><red>по проки́мнѣ, и҆лѝ по є҆ктенїѝ, и҆лѝ по а҆лли лꙋ́їи ѱало́мщикъ глаго́летъ: С</red>подо́би гдⷭ҇и в̾ ве́черъ се́й, без̾ грѣха̀ сохрани́тисѧ на́мъ <red>[покло́нъ]. </red>бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ <red>[покло́нъ].</red> и҆ хва́льнѡ и҆ просла́вленѡ и҆́мѧ твоѐ во́ вѣки, а҆ми́нь <red>[покло́нъ].</red></p>

<p><red>Б</red>ꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ᲂу҆пова́хѡмъ натѧ̀. бл҃гослове́нъ є҆сѝ гдⷭ҇и, наꙋчѝ на́съ ѡ҆правда́нїемъ твои́мъ. бл҃гослове́нъ є҆сѝ влⷣко, вразꙋмѝ на́съ ѡ҆правда́нїемъ твои́мъ. бл҃гослове́нъ є҆сѝ ст҃ы́и, просвѣтѝ на́съ ѡ҆пра вда́нїемъ твои́мъ. <red>Г</red>дⷭ҇и млⷭ҇ть твоѧ̀ во́ вѣки, и҆ дѣ́ла рꙋ́кꙋ твое́ю непре́зри. тебѣ̀ подоба́етъ хвала̀. тебѣ̀ подоба́етъ пѣ́нїе. тебѣ̀ сла́ва подоба́етъ, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p><red>та́же, є҆ктенїѧ̀.  и҆</red>спо́лнимъ вече́рнїѧ мл҃твы на́ша гдⷭ҇ви. <red>и҆ повоз̾гла́сѣ, на стихо́внѣ, стихѣ́ры, поꙋста́вꙋ. сла́ва, и҆ ны́нѣ, боⷢ҇. та́же, моли́тва ст҃а́гѡ симеѡ́на бг҃опрїе́мца. гл҃етъ, ѱало́мщикъ: Н</red>ы́нѣ ѿпꙋща́еши раба̀ твоегѡ̀ влⷣко, по гл҃ꙋ твоемꙋ̀ с̾ми́ромъ, ꙗ҆́кѡ ви́дѣста ѻ҆́чи моѝ спасе́нїе твоѐ, є҆́же є҆сѝ ᲂу҆гото́валъ пред̾лице́мъ всѣ́хъ люде́й, свѣ́тъ во ѿкрове́нїе ꙗ҆зы́кѡмъ, и҆ сла́вꙋ лю́дїи твои́хъ і҆зра́илѧ.</p>

<p><red>трⷭ҇то́е, и҆ по ѻ҆́ч҃е на́шъ. і҆єре́й, гл҃етъ воз̾гла́съ, ꙗ҆́</red>кѡ твоѐ є҆́сть црⷭ҇тво. <red>ѱало́мщикъ гл҃етъ, а҆</red>ми́нь. <red>тропа́рь поꙋста́вꙋ, посе́мъ, є҆ктенїѧ̀. и҆ ѿпꙋ́стъ.</red></p>

<p>А҆́<red>ще ли є҆́сть по́стъ, и҆лѝ є҆гда̀ пое́мъ а҆ллилꙋ́їѧ, гл҃емъ тропарѝ сїѧ̀, гла́съ, д҃. Б</red>цⷣе дв҃о ра́дꙋисѧ ѡ҆бра́дованнаѧ мр҃і́е, гдⷭ҇ь с̾ тобо́ю, бл҃гослове́на ты̀ в̾ жена́хъ, и҆ бл҃гослове́нъ пло́дъ чре́ва твоегѡ̀, ꙗ҆́кѡ родила̀ є҆сѝ хрⷭ҇та̀ сп҃са, и҆зба́вителѧ дш҃а́мъ на́шимъ <red>[покло́нъ].</red></p>

<p><red>сла́ва. К</red>рⷭ҇ти́телю хрⷭ҇то́въ, тебѣ̀ мо́лимсѧ всѣ́хъ на́съ помѧнѝ, да и҆зба́вимсѧ ѿ без̾зако́нїи на́шихъ. тебѣ́ бо дана̀ бы́сть бл҃года́ть, моли́тисѧ за ны̀ <red>[покло́нъ].</red></p>

<p><red>и҆ ны́нѣ. М</red>оли́те за ны̀ ст҃і́и а҆пⷭ҇ли, прⷪ҇рцы, и҆ мꙋ́ченицы, и҆ всѝ ст҃і́и, да и҆зба́вимсѧ ѿ бѣ́дъ и҆ ско́рбей, ва́съ бо те́плыѧ пред̾ста́тели ко спа́сꙋ всѝ стѧжа́хомъ <red>[покло́нъ].</red></p>

<p><red>та́же, боⷢ҇. П</red>од̾ твою̀ млⷭ҇ть прибѣга́емъ бцⷣе дв҃о, моли́твъ на́шихъ непре́зри в̾ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́наѧ. <red>без̾ покло́на. г</red>дⷭ҇и поми́лꙋй, м҃. <red>кро́ткимъ и҆ ти́химъ гла́сомъ. г</red>дⷭ҇и бл҃гословѝ.<red> і҆єре́й, глаго́летъ: с</red>ы́и бл҃гослове́нъ, и҆ препросла́вленъ хрⷭ҇то́съ бг҃ъ на́шъ, всегда̀ и҆ нн҃ѣ и҆ прⷭ҇нѡ и҆ во́ вѣки вѣко́мъ.</p>

<p><red>ѱало́мщик̾ гл҃етъ: а҆</red>ми́нь,<red> Н</red>бⷭ҇ныи цр҃ю, странꙋ̀ на́шꙋ ᲂу҆крѣпѝ, вѣ́рꙋ ᲂу҆твердѝ, ꙗ҆зы́ки ᲂу҆кротѝ, ми́ръ ᲂу҆мирѝ, и҆ ст҃ꙋ́ю цр҃квь сїю̀ до́брѣ сохранѝ, и҆ пре́жде ѿше́дшїѧ ѻ҆ц҃ы и҆ бра́тїю на́шꙋ, въ кро́вѣхъ съ пра́ведными ᲂу҆чинѝ. и҆ на́съ в̾ правосла́внѣй вѣ́рѣ и҆ в̾ покаѧ́нїи, гдⷭ҇и прїимѝ и҆ поми́лꙋй, ꙗ҆́кѡ бл҃гъ и҆ чл҃колю́бецъ.</p>

<p><red>та́же, г</red>дⷭ҇и поми́лꙋй, гⷤ. <red>сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́ем̾ <red>[покло́н̾]. и҆́</red>менемъ гдⷭ҇нимъ благословѝ ѻ҆́ч҃е. <red>і҆єре́й, гл҃етъ. Б</red>ж҃е ᲂу҆ще́дри ны и҆ бл҃гослови́ ны, просвѣтѝ лицѐ твоѐ наны̀, и҆ поми́лꙋй на́съ. <red>и҆ твори́мъ, трѝ покло́ны вели́кїѧ. глаго́люще в̾та́й мл҃твꙋ ст҃а́гѡ є҆фре́ма. Г</red>дⷭ҇и, и҆ влⷣко животꙋ̀ моемꙋ̀, дꙋ́хъ ᲂу҆ны́нїѧ и҆ небреже́нїѧ, сребролю́бїѧ и҆ праздносло́вїѧ, ѿженѝ ѿ менѐ <red>[покло́н̾]. Д</red>х҃ъ же цѣломꙋ́дрїѧ и҆ смире́нїѧ, терпѣ́нїѧ и҆ любвѐ, да́рꙋй ми рабꙋ̀ твоемꙋ̀ <red>[покло́нъ]. Е҆́</red>й гдⷭ҇и цр҃ю, да́ждь ми зрѣ́ти моѧ̀ согрѣше́нїѧ, и҆ є҆́же не ѡ҆сꙋжда́ти бра́та моегѡ̀, ꙗ҆́кѡ бл҃гослове́нъ є҆сѝ во́ вѣки, а҆ми́нь <red>[покло́нъ].</red></p>

<p><red>и҆ про́чихъ покло́новъ, в҃і. глаго́люще въ себѣ̀: г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ̀ грѣ́шнаго <red>[два́жды, с̾ покло́ны]. б</red>ж҃е млⷭ҇тивъ бꙋ́ди мнѣ̀ грѣ́шномꙋ <red>[покло́нъ]. б</red>ж҃е ѡ҆чи́сти грѣхѝ моѧ̀, и҆ поми́лꙋй мѧ <red>[покло́нъ]. с</red>озда́выи мѧ̀ гдⷭ҇и, поми́лꙋй <red>[покло́нъ]. б</red>ес̾числа̀ согрѣши́хъ, гдⷭ҇и прости́ мѧ <red>[покло́нъ]. И҆ па́ки сконча́въ покло́ны, глаго́лемъ, моли́твꙋ всю̀ вы́ше пи́санꙋю: г</red>дⷭ҇и, и҆ влⷣко животꙋ̀ моемꙋ̀. <red>и҆ по и҆з̾глаго́ланїи покло́нъ є҆ди́нъ. и҆ посе́мъ, т</red>рⷭ҇то́е. и҆ по ѻ҆́ч҃е на́шъ, гдⷭ҇и поми́лꙋй, в҃і. <red>та́же, і҆єре́й, гл҃етъ: с</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀. <red>кли́рицы, пою́тъ: с</red>ла́ва, и҆ ны́нѣ. гдⷭ҇и поми́лꙋй, два́жды. гдⷭ҇и бл҃гословѝ. <red>і҆єре́й твори́тъ ѿпꙋ́стъ по ѻ҆бы́чаю. кли́рицы пою́тъ: м</red>ноголѣ́тны соблюдѝ гдⷭ҇и и҆ поми́лꙋй. <red>в</red>ъ четыредесѧ́тницꙋ же ст҃а́гѡ вели́кагѡ поста̀, во всѧ̀ недѣ́ли ве́черъ, ѿ сыропꙋ́стныѧ, да́же до шесты́ѧ недѣ́ли. <red>по сконча́нїи, Н</red>бⷭ҇ныи цр҃ю, ничто́же глаго́летсѧ, то́чїю трѝ вели́кїѧ покло́ны сотворѧ́емъ. <red>и҆ а҆́бїе, ѿпꙋ́стъ.</red></p>

</document>