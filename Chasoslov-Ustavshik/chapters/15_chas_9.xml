<document xmlns="http://www.ponomar.net/culiturgical">
<p>Н<red>ача́ло девѧ́тагѡ часа̀. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, п҃г. К</red>о́ль воз̾лю́блена се́ла твоѧ̀ гдⷭ҇и си́лъ. жела́етъ, и҆ скончава́етсѧ дш҃а моѧ̀ во дворы̀ гдⷭ҇нѧ. Срⷣце моѐ и҆ пло́ть моѧ̀ воз̾ра́довастасѧ ѡ҆́ бз҃ѣ жи́вѣ. И҆́бо пти́ца ѡ҆брѣ́те себѣ̀ хра́минꙋ, и҆ го́рлица гнѣздо̀ себѣ̀, и҆дѣ́же положѝ птенцы̀ своѧ̀, ѻ҆лтарѝ твоѧ̀ гдⷭ҇и бж҃е си́лъ, цр҃ю мо́й и҆ бж҃е мо́й. Бл҃же́ни живꙋ́щїи в̾ домꙋ̀ твое́мъ, в̾ вѣ́къ вѣ́ка восхва́лѧтъ тѧ̀. Бл҃же́нъ мꙋ́жь, є҆мꙋ́же є҆́сть застꙋпле́нїе є҆гѡ̀ ѿ тебѐ. Восхожде́нїѧ в̾ срⷣцы свое́мъ положѝ. во ᲂу҆до́ли плаче́внѣ, в̾ мѣ́стѣ и҆дѣ́же положѝ. и҆́бо бл҃гослове́нїе да́стъ зако́нъ даѧ́и. По́йдꙋтъ ѿ си́лы в̾ си́лꙋ, ꙗ҆ви́тсѧ бг҃ъ богѡ́мъ в̾ сїѡ́нѣ. Гдⷭ҇и бж҃е си́лъ, ᲂу҆слы́ши мл҃твꙋ мою̀, внꙋшѝ бж҃е і҆а́кѡвль. Защи́тниче на́шъ ви́ждь бж҃е, и҆ при́зри на лицѐ хрⷭ҇та̀ твоегѡ̀. Ꙗ҆́кѡ лꙋ́чше де́нь є҆ди́нъ во дво́рѣхъ твои́хъ па́че ты́сѧщь. И҆зво́лихъ примѣта́тисѧ в̾ домꙋ̀ бг҃а моегѡ̀ па́че, не́же жи́ти мѝ в̾ се́лѣхъ грѣ́шничихъ. Ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь, бг҃ъ бл҃года́ть и҆ сла́вꙋ да́стъ. Гдⷭ҇ь не лиши́тъ бл҃га, ходѧ́щихъ не ѕло́бїемъ. Гдⷭ҇и бж҃е си́лъ, бл҃же́нъ чл҃къ ᲂу҆пова́ѧи на тѧ̀.</p>

<p><red>ѱало́мъ, п҃д. Б</red>л҃говоли́лъ є҆сѝ гдⷭ҇и зе́млю твою̀, воз̾врати́лъ є҆сѝ плѣ́нъ і҆а́кѡвль. Ѡ҆ста́вилъ є҆сѝ без̾зако́нїѧ лю́демъ твои́мъ, покры́лъ є҆сѝ всѧ̀ грѣхѝ и҆́хъ. Оу҆кроти́лъ є҆сѝ ве́сь гнѣ́въ тво́й, воз̾врати́лъ є҆сѝ ѿ́ гнѣва ꙗ҆́рости твоеѧ̀. Воз̾вратѝ на́съ бж҃е спасе́нїи на́шихъ, и҆ воз̾вратѝ ꙗ҆́рость твою̀ ѿ на́съ. Е҆да̀ во́ вѣки прогнѣ́ваешисѧ на ны̀, и҆лѝ про́стреши гнѣ́въ сво́й ѿ́ рода в̾ ро́дъ; Бж҃е, ты̀ ѡ҆бра́щь живи́ши ны̀, и҆ лю́дїе твоѝ воз̾веселѧ́тсѧ ѡ҆ тебѣ̀. Ꙗ҆вѝ на́мъ гдⷭ҇и млⷭ҇ть твою̀, и҆ спасе́нїе твоѐ да́ждь на́мъ. Оу҆слы́шꙋ что̀ рече́тъ ѡ҆ мнѣ̀ гдⷭ҇ь бг҃ъ. ꙗ҆́кѡ рече́тъ ми́ръ на́ люди своѧ̀, и҆ на прпⷣбныѧ своѧ̀, и҆ на ѡ҆браща́ющїѧ срⷣца̀ къ немꙋ̀. Ѻ҆ба́че бли́зъ боѧ́щихсѧ є҆гѡ̀, спасе́нїе є҆гѡ̀, всели́ти сла́вꙋ в̾ зе́млю на́шꙋ. Млⷭ҇ть и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ. И҆ и҆́стина ѿ землѝ восїѧ̀, и҆ пра́вда съ небесѐ прини́че. И҆́бо гдⷭ҇ь да́стъ бл҃гость, и҆ землѧ̀ на́ша да́стъ пло́дъ сво́й. Пра́вда пред̾ ни́мъ пред̾и́детъ, и҆ положи́тъ в̾ пꙋ́ть стопы̀ своѧ̀.</p>

<p><red>ѱало́мъ, п҃е. П</red>риклонѝ гдⷭ҇и ᲂу҆́хо твоѐ, и҆ ᲂу҆слы́ши мѧ, ꙗ҆́кѡ ни́щь и҆ ᲂу҆бо́гъ є҆́смь а҆́зъ. Сохранѝ дш҃ꙋ мою̀, ꙗ҆́кѡ прпⷣбенъ є҆́смь. спасѝ раба̀ твоегѡ̀ бж҃е мо́й, ᲂу҆пова́ющагѡ на тѧ̀. Поми́лꙋй мѧ гдⷭ҇и, ꙗ҆́кѡ к̾ тебѣ̀ воз̾зовꙋ̀ ве́сь де́нь. Воз̾веселѝ дш҃ꙋ раба̀ твоегѡ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. Ꙗ҆́кѡ ты̀ гдⷭ҇и бл҃гъ, и҆ долготерпѣли́въ, и҆ многомлⷭ҇тивъ всѣ́мъ призыва́ющимъ тѧ̀. Внꙋшѝ гдⷭ҇и моли́твꙋ мою̀, и҆ воньмѝ гла́сꙋ моле́нїѧ моегѡ̀. Въ де́нь печа́ли моеѧ̀ воз̾ва́хъ к̾ тебѣ̀, ꙗ҆́кѡ ᲂу҆слы́ша мѧ. Нѣ́сть подо́бенъ тебѣ̀ в̾ бо́зѣхъ гдⷭ҇и, и҆ нѣ́сть по дѣ́лѡмъ твои́мъ. Всѝ ꙗ҆зы́цы є҆ли́кѡ сотворѝ, прїи́дꙋтъ и҆ покло́нѧтсѧ пред̾ тобо́ю гдⷭ҇и, и҆ просла́вѧтъ и҆́мѧ твоѐ. Ꙗ҆́кѡ ве́лїи є҆сѝ ты̀, и҆ творѧ́и чꙋдеса̀, ты̀ є҆сѝ бг҃ъ є҆ди́нъ. Наста́ви мѧ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й. да воз̾весели́тсѧ се́рдце моѐ, боѧ́тисѧ и҆́мене твоегѡ̀. И҆сповѣ́мсѧ тебѣ̀ гдⷭ҇и бж҃е мо́й всѣ́мъ срⷣцемъ мои́мъ, и҆ просла́влю и҆́мѧ твоѐ в̾ вѣ́къ. Ꙗ҆́кѡ млⷭ҇ть твоѧ̀ ве́лїѧ на мнѣ̀, и҆ и҆зба́ви дш҃ꙋ мою̀ ѿ а҆́да преи҆спо́днѧгѡ. Бж҃е, законопрестꙋ́пницы воста́ша на мѧ̀, и҆ со́нмъ держа́вныхъ взыска́ша дш҃ꙋ мою̀, и҆ непред̾ложи́ша тебѐ пред̾ собо́ю. И҆ ты̀ гдⷭ҇и бж҃е мо́й ще́дръ и҆ млⷭ҇тивъ, долготерпѣли́въ и҆ многомлⷭ҇тивъ и҆ и҆́стиненъ. При́зри на мѧ̀ и҆ поми́лꙋй мѧ̀. да́ждь держа́вꙋ твою̀ ѻ҆́трокꙋ твоемꙋ̀, и҆ спасѝ сы́на рабы̀ твоеѧ̀. Сотворѝ со мно́ю зна́менїе во́ бл҃го, и҆ да ви́дѧтъ ненави́дѧщїи мѧ̀, и҆ постыдѧ́тсѧ. ꙗ҆́кѡ ты̀ гдⷭ҇и помо́же мѝ и҆ ᲂу҆тѣ́шилъ мѧ є҆сѝ.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, <red>гⷤ. г</red>дⷭ҇и поми́лꙋй, <red>три́жды. с</red>ла́ва, <red>т</red>ропа́рь, дню̀, и҆лѝ ст҃о́мꙋ. <red>и҆ ны́нѣ, боⷢ҇. И҆́</red>же на́съ ра́ди рожде́исѧ ѿ дв҃ы. <red>а҆́ще ли же по́стъ, пое́мъ на́ гласъ, и҃. И҆́</red>же в̾ девѧ́тыи ча́съ, на́съ ра́ди пло́тїю сме́рть вкꙋси́выи, ᲂу҆мертвѝ пло́ти на́шеѧ мꙋдрова́нїе, хрⷭ҇тѐ бж҃е и҆ спасѝ на́съ. <red>сти́хъ: д</red>а прибли́житсѧ моли́тва моѧ̀ пред̾ тѧ̀ гдⷭ҇и, по словесѝ твоемꙋ̀ вразꙋми́ мѧ. <red>сти́хъ: д</red>а вни́детъ проше́нїе моѐ пред̾ тѧ̀ гдⷭ҇и, по словесѝ твоемꙋ̀ и҆зба́ви мѧ̀. <red>сла́ва, и҆ ны́нѣ, боⷢ҇. И҆́</red>же на́съ ра́ди рожде́исѧ ѿ дв҃ы, и҆ распѧ́тїе претерпѣ́въ бл҃гі́и, и҆спрове́ргїи сме́ртїю сме́рть, и҆ воскрⷭ҇нїе ꙗ҆́вль ꙗ҆́кѡ бг҃ъ, непре́зри и҆́хже созда̀ рꙋко́ю свое́ю. ꙗ҆вѝ чл҃колю́бїе своѐ млⷭ҇тиве. прїимѝ ро́ждьшꙋю тѧ̀ бцⷣꙋ молѧ́щꙋсѧ заны̀, и҆ спасѝ сп҃се на́шъ лю́ди согрѣ́ш̾шїѧ. А҆́<red>ще ли по́стъ, быва́етъ чте́нїе. Н</red>е преда́ждь на́съ до конца̀, и҆́мене твоегѡ̀ ра́ди, и҆ неразорѝ завѣ́та твоегѡ̀, и҆ не ѿста́ви млⷭ҇ти твоеѧ̀ ѿ на́съ, а҆враа́ма ра́ди возлю́бленнагѡ ѿ тебѐ. и҆ за і҆саа́ка раба̀ твоегѡ̀, и҆ і҆и҃лѧ ст҃а́гѡ твоегѡ̀.</p>

<p><red>т</red>рⷭ҇то́е, и҆ по ѻ҆́ч҃е на́шъ.  <red>к</red>онда́къ дню̀, и҆лѝ ст҃о́мꙋ, и҆лѝ пра́здникꙋ. <red>а҆́ще ли по́стъ. гл҃емъ, тропарѝ сїѧ̀, гла́съ, и҃. В</red>и́дѧ разбо́йникъ нача́льника жи́зни на крⷭ҇тѣ̀ ви́сѧща, и҆ глаго́лаше, а҆́ще небы̀ бг҃ъ бы́лъ вопло́щьсѧ, и҆́же с̾ на́ми распны́исѧ, небы̀ сл҃нце лꙋчѝ своѝ потаи́ло, нижѐ землѧ̀ трепе́щꙋщи трѧсла́сѧ. но и҆́же за всѧ̀ терпѧ́и, помѧни́ мѧ сп҃се є҆гда̀ прїи́деши во црⷭ҇твїи сѝ. <red>сла́ва. П</red>осредѣ̀ двою̀ разбо́йникꙋ мѣ́рило пра́ведное ѡ҆брѣ́тесѧ крⷭ҇тъ тво́й. ѻ҆́вомꙋ ᲂу҆́бѡ низ̾ходѧ́щꙋ во а҆́дъ тѧгото́ю хꙋле́нїѧ. дрꙋго́мꙋ же легча́щꙋсѧ ѿ грѣ́хъ к̾ ра́зꙋмꙋ бг҃осло́вїѧ, хрⷭ҇тѐ бж҃е сла́ва тебѣ̀. <red>и҆ нн҃ѣ. А҆́</red>гньца и҆ па́стырѧ и҆ сп҃са ми́рꙋ, на крⷭ҇тѣ̀ зрѧ́щи ро́ждьшаѧ тѧ̀, глаго́лаше слезѧ́щи. ми́ръ ᲂу҆́бѡ ра́дꙋетсѧ, прїе́млѧ тобо́ю и҆збавле́нїе. ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же за всѣ́хъ терпи́ши, сн҃е и҆ бж҃е мо́й.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. <red>мл҃тва. В</red>лⷣко гдⷭ҇и і҆с҃е хрⷭ҇тѐ бж҃е на́шъ. А҆́<red>ще ли по́стъ, і҆єре́й, гл҃етъ, б</red>ж҃е ᲂу҆ще́дри ны. <red>и҆</red>твори́мъ, трѝ вели́кїѧ покло́ны. <red>г</red>л҃юше в̾та́й мл҃твꙋ. <red>г</red>дⷭ҇и и҆ влⷣко животꙋ̀ моемꙋ̀. <red>и҆</red> про́чихъ мета́нїй, в҃і. <red>и҆ па́ки, г</red>дⷭ҇и и҆ влⷣко животꙋ̀ моемꙋ̀, и҆ покло́нъ є҆ди́нъ. <red>та́же, пое́мъ на ѻ҆́ба ли́ка, во црⷭ҇твїи сѝ.</red></p>

<p>А҆́<red>ще ли нѣ́сть поста̀, то гл҃емъ сїю̀ моли́твꙋ: В</red>лⷣко гдⷭ҇и і҆с҃е хрⷭ҇тѐ бж҃е на́шъ, долготерпѣли́ве ѡ҆ на́шихъ согрѣше́нїихъ, да́же и҆ до ны́нѣшнѧ гѡ часа̀ приведы́и на́съ, во́ньже на животво рѧ́щемъ дре́вѣ ви́сѧ, бл҃горазꙋ́мномꙋ разбо́йникꙋ, и҆́же в̾ ра́й пꙋ́ть сотвори́лъ є҆сѝ вхо́дъ, и҆ сме́ртїю сме́рть раз̾рꙋши́лъ є҆сѝ, ѡ҆чи́сти на́съ грѣ́шныхъ, и҆ недосто́йныхъ ра́бъ твои́хъ. согрѣши́хомъ бо и҆ без̾зако́нновахомъ, и҆ нѣ́смы досто́йни возвестѝ ѻ҆́чїю на́шею, и҆ возрѣ́ти на высотꙋ̀ нбⷭ҇нꙋю, зане́ же ѡ҆ста́вихомъ пꙋ́ть пра́вды твоеѧ̀, и҆ ходи́хомъ в̾ во́лѧхъ серде́цъ на́шихъ. но мо́лимъ твою̀ бл҃гость, пощадѝ на́съ гдⷭ҇и по мно́жествꙋ млⷭ҇ти твоеѧ̀. и҆ спасѝ на́съ и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша в̾ сꙋетѣ̀ дні́е на́ши. и҆змѝ на́съ и҆з̾ рꙋкѝ сопроти́внагѡ, и҆ ѡ҆ста́ви на́мъ прегрѣше́нїѧ на́ша, и҆ ᲂу҆мертвѝ плотьско́е на́ше мꙋдрова́нїе, да ве́тхагѡ ѿложи́вше чл҃ка, и҆ в̾ но́вагѡ ѡ҆блеце́мсѧ, и҆ тебѣ̀ поживе́мъ на́шемꙋ влⷣцѣ и҆ бл҃года́телю. и҆ та́кѡ твои́мъ повелѣ́нїемъ послѣ́дꙋюще, в̾ вѣ́чный поко́й дости́гнемъ, и҆дѣ́же є҆́сть всѣ́мъ веселѧ́щимсѧ жили́ще. ты́бо є҆сѝ вои́стинꙋ и҆́стинное весе́лїе, и҆ ра́дость лю́бѧщимъ тѧ̀ хрⷭ҇тѐ бж҃е на́шъ. и҆ тебѣ̀ сла́вꙋ воз̾сыла́емъ, съ без̾нача́льнымъ тѝ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ тѝ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

</document>