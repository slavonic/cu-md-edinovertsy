<document xmlns="http://www.ponomar.net/culiturgical">
<p>П<red>о нача́лѣ бжⷭ҇твенныѧ слꙋ́жбы, и҆ по пе́рвомъ воз̾гла́сѣ, ѱало́мщикъ глаго́летъ ѱало́мъ. б</red>л҃гословѝ дꙋшѐ моѧ̀ гдⷭ҇а. Е҆<red>гда́ же во ᲂу҆ста́вѣ ᲂу҆ка́жетъ на литꙋргі́и а҆нтифо́ны пра́здникꙋ, и҆ тогда̀ часы̀ гл҃ютсѧ всѝ в̾кꙋ́пѣ. ѱало́мъ, р҃в. Б</red>л҃гословѝ дш҃е моѧ̀ гдⷭ҇а, и҆ всѧ̀ внꙋ́тренѧѧ моѧ̀ и҆́мѧ ст҃о́е є҆гѡ̀. Бл҃гословѝ дш҃е моѧ̀ гдⷭ҇а, и҆ незабыва́й всѣ́хъ воз̾даѧ́нїи є҆гѡ̀. Ѡ҆чища́ющаго всѧ̀ без̾зако́нїѧ твоѧ̀. и҆сцѣлѧ́ющаго всѧ̀ недꙋ́ги твоѧ̀. И҆збавлѧ́ющаго ѿ и҆стлѣ́нїѧ живо́тъ тво́й. вѣнча́ющаго тѧ̀ ми́лостїю и҆ щедро́тами. И҆сполнѧ́ющаго во благи́хъ жела́нїе твоѐ. ѡ҆бнови́тсѧ ꙗ҆́кѡ ѻ҆рлꙋ̀, ю҆́ность твоѧ̀. Творѧ́и млⷭ҇тыню гдⷭ҇ь, и҆ сꙋдьбꙋ̀ всѣ́мъ ѡ҆би́димымъ. Сказа̀ пꙋтѝ своѧ̀ мѡѷсе́ѡви, сыновѡ́мъ і҆и҃левомъ хотѣ́нїѧ своѧ̀. Ще́дръ и҆ млⷭ҇тивъ гдⷭ҇ь, долготерпѣли́въ и҆ многоми́лостивъ. Не до конца̀ прогнѣ́ваетсѧ, ни в̾ вѣ́къ враждꙋ́етъ. не по без̾зако́нїемъ на́шимъ сотвори́лъ є҆́сть на́мъ, ни по грѣхѡ́мъ на́шимъ во́здалъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ᲂу҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Е҆ли́кѡ ѿстоѧ́тъ восто́цы ѿ за́падъ, ᲂу҆да́лилъ є҆́сть ѿ на́съ без̾зако́нїѧ на́ша. Ꙗ҆́коже ще́дритъ ѻ҆ц҃ъ сы́ны, ᲂу҆ще́дритъ гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀ ꙗ҆́кѡ пе́рсть є҆смы̀. Человѣ́къ ꙗ҆́кѡ трава̀, дні́е є҆гѡ̀ ꙗ҆́кѡ цвѣ́тъ се́льныи, та́кѡ ѡ҆цвѣте́тъ. Ꙗ҆́кѡ дх҃ъ про́йдетъ въ не́мъ, и҆ небꙋ́детъ, и҆ не позна́етъ к̾ томꙋ̀ мѣ́ста своегѡ̀. Млⷭ҇ть же гдⷭ҇нѧ ѿ́ вѣка и҆ до́ вѣка на боѧ́щихсѧ є҆гѡ̀. И҆ пра́вда є҆гѡ̀ на сн҃ѣ́хъ сн҃о́въ хранѧ́щихъ завѣ́тъ є҆гѡ̀, и҆ по́мнѧщихъ за́повѣди є҆гѡ̀, твори́ти ѧ҆̀. Гдⷭ҇ь на́ нб҃си ᲂу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀, си́льнїи крѣ́постїю творѧ́щїи сло́во є҆гѡ̀, ᲂу҆слы́шати гла́съ слове́съ є҆гѡ̀. Бл҃гослови́те гдⷭ҇а всѧ̀ си́лы є҆гѡ̀, слꙋгѝ є҆гѡ̀ творѧ́щїи во́лю є҆гѡ̀. Бл҃гослови́те гдⷭ҇а всѧ̀ дѣ́ла є҆гѡ̀, на всѧ́комъ мѣ́стѣ влⷣчества є҆гѡ̀, бл҃гословѝ дш҃е моѧ̀ гдⷭ҇а.</p>

<p>А҆́<red>ще ли литꙋргі́ѧ, глаго́лемъ по второ́мъ воз̾гла́сѣ. ѱало́мъ, рм҃е. Х</red>валѝ дш҃е моѧ̀ гдⷭ҇а, восхвалю̀ гдⷭ҇а в̾ животѣ̀ мое́мъ, пою̀ бг҃ꙋ моемꙋ̀ до́ндеже є҆́смь. Не надѣ́йтесѧ на́ кнѧзи, на́ сн҃ы чл҃ческїѧ, в̾ ни́хже нѣ́сть спасе́нїѧ. И҆зы́детъ дꙋ́хъ є҆гѡ̀, и҆ воз̾врати́тсѧ въ зе́млю свою̀, въ то́й де́нь поги́бнꙋтъ всѧ̀ помышле́нїѧ є҆гѡ̀. Бл҃же́нъ є҆мꙋ́же бг҃ъ і҆а́кѡвль помо́щникъ є҆гѡ̀, ᲂу҆пова́нїе є҆гѡ̀ на́ гдⷭ҇а бг҃а своегѡ̀. Сотво́ршаго нб҃о и҆ зе́млю, мо́ре и҆ всѧ̀ ꙗ҆́же в̾ ни́хъ. Хранѧ́щаго и҆́стинꙋ в̾ вѣ́къ, творѧ́щаго сꙋ́дъ ѡ҆би́димымъ, даю́щаго пи́щꙋ а҆́лчꙋщимъ. Гдⷭ҇ь рѣши́тъ ѡ҆кова́нныхъ. гдⷭ҇ь ᲂу҆мꙋдрѧ́етъ слѣпца̀. гдⷭ҇ь воз̾во́дитъ низ̾ве́рженныѧ. гдⷭ҇ь лю́битъ пра́ведники. Гдⷭ҇ь храни́тъ прише́льца, си́ра и҆ вдовꙋ̀ прїе́млетъ, и҆ пꙋ́ть грѣ́шныхъ погꙋби́тъ. Воцр҃и́тсѧ гдⷭ҇ь во́ вѣки, бг҃ъ тво́й сїѡ́не в̾ ро́дъ и҆ ро́дъ.</p>

<p><red>сла́ва, и҆ ны́нѣ. кли́рицы пою́тъ: Е҆</red>диноро́дныи сн҃е, и҆ сло́во бж҃їе, без̾сме́ртне сы́и, и҆зво́ливыи спасе́нїѧ на́шегѡ ра́ди воплоти́тисѧ, ѿ ст҃ы́ѧ бцⷣы и҆ при́снѡ дв҃ы мр҃і́и, непрело́жнѡ въчл҃чивыйсѧ, распѧ́тсѧ хрⷭ҇тѐ бж҃е, и҆ смр҃тїю на сме́рть настꙋпи́выи є҆ди́не сы́и ст҃ы́ѧ трⷪ҇цы, с̾ прославлѧ́емыи ѻ҆ц҃ꙋ и҆ ст҃о́мꙋ дх҃ꙋ, спасѝ на́съ. <red>по сконча́нїи пѣ́нїѧ, глаго́летъ конархи́стъ блаже́нны, по ᲂу҆ста́вꙋ. В</red>о црⷭ҇твїи сѝ є҆гда̀ прїи́деши, помѧнѝ на́съ гдⷭ҇и. Бл҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво нбⷭ҇ное. Бл҃же́ни пла́чющїи, ꙗ҆́кѡ ті́и ᲂу҆тѣ́шатсѧ. Бл҃же́ни кро́тцыи, ꙗ҆́кѡ ті́и наслѣ́дѧтъ зе́млю. Бл҃же́ни а҆́лчющїи и҆ жа́ждꙋщїи пра́вды, ꙗ҆́кѡ ті́и насы́тѧтсѧ. Бл҃же́ни ми́лостивїи, ꙗ҆́кѡ ті́и поми́ловани бꙋ́дꙋтъ. Бл҃же́ни чи́стїи срⷣцемъ, ꙗ҆́кѡ ті́и бг҃а ᲂу҆́зрѧтъ. Бл҃же́ни миротво́рцы, ꙗ҆́кѡ ті́и сн҃ѡве бж҃їи нарекꙋ́тсѧ. Бл҃же́ни и҆з̾гна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное. Бл҃же́ни є҆стѐ є҆гда̀ поно́сѧтъ ва́мъ, и҆ и҆зженꙋ́тъ вы̀, и҆ рекꙋ́тъ всѧ́къ ѕѡ́лъ глаго́лъ, на вы̀ лжꙋ́ще менѐ ра́ди.Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на́ небесѣхъ. <red>сла́ва, и҆ ны́нѣ.</red></p>

<p><red>а҆́ще ли кромѣ̀ бжⷭ҇твеныѧ литꙋргі́и, посе́мъ, чте́мъ, а҆</red>пⷭ҇лъ, и҆ є҆ѵⷢ҇а́лїе.<red> та́же, глаго́лемъ: П</red>омѧнѝ на́съ гдⷭ҇и, є҆гда̀ прїи́деши во црⷭ҇твїи сѝ. Помѧнѝ на́съ влⷣко, є҆гда̀ прїи́деши во црⷭ҇твїи сѝ. Помѧнѝ на́съ ст҃ы́и, є҆гда̀ прїи́деши во црⷭ҇твїи сѝ. Ли́къ нбⷭ҇ныи пое́тъ тѧ̀ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь не́бо и҆ зе́млю сла́вы твоеѧ̀. Пристꙋпи́те к̾немꙋ̀ и҆ просвѣти́тесѧ, и҆ ли́ца ва́ша непостыдѧ́тсѧ. Ли́къ нбⷭ҇ныи пое́тъ тѧ̀ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь не́бо и҆ зе́млю сла́вы твоеѧ̀. <red>сла́ва. С</red>обо́ръ ст҃ы́хъ а҆́гг҃лъ и҆ а҆рха́гг҃лъ, со всѣ́ми нбⷭ҇ными си́лами пое́тъ тѧ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь не́бо и҆ зе́млю сла́вы твоеѧ̀. <red>и҆ ны́нѣ. </red>И҆<red>сповѣ́данїе правосла́вныѧ вѣ́ры, пе́рвагѡ собо́ра. В</red>ѣ́рꙋю во є҆ди́наго бг҃а ѻ҆ц҃а вседержи́телѧ, творца̀ нб҃ꙋ и҆ землѝ, ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннаго пре́жде всѣ́хъ вѣ́къ. Свѣ́та ѿ́ свѣта, бг҃а и҆́стинна ѿ́ бг҃а и҆́стинна, рожде́на а҆ не сотворе́на, є҆диносꙋ́щна ѻ҆ц҃ꙋ, и҆́мже всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ с̾ ше́дшагѡ с̾ небе́съ, и҆ воплоти́ вшагосѧ ѿ дх҃а ст҃а, и҆ мр҃і́и дв҃ы вочл҃чьшасѧ. Распѧ́таго заны̀ припонті́йстѣмъ пила́тѣ, страда́вша и҆ погребе́на, и҆ воскрⷭ҇шаго в̾ тре́тїй де́нь по писа́нїихъ. И҆ воз̾ше́дшаго на нб҃са̀, и҆ сѣдѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щаго со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀. <red>втора́гѡ собо́ра. И҆</red> въ дх҃а ст҃а́го гдⷭ҇а и҆́стиннаго и҆ животворѧ́щаго, и҆́же ѿ ѻ҆ц҃а и҆сходѧ́щаго, и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима, гл҃авшаго проро́ки. И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхо́въ. Ча́ю воскресе́нїѧ ме́ртвымъ. И҆ жи́зни бꙋ́дꙋщаго вѣ́ка, а҆ми́нь.</p>

<p><red>в̾ литꙋргі́и сїѐ неглаго́лемъ: Ѡ҆</red>сла́би ѡ҆ста́ви, ѿпꙋстѝ бж҃е согреше́нїѧ на́ша, во́льнаѧ и҆ нево́льнаѧ, ꙗ҆́же в̾ сло́вѣ и҆ въ дѣ́лѣ, и҆ ꙗ҆́же въ вѣ́дѣнїи и҆ не въ вѣ́дѣнїи, и҆ ꙗ҆́же во ᲂу҆мѣ̀ и҆ в̾ помышле́нїи, ꙗ҆́же во́ дни и҆ въ нощѝ, всѧ́ ми простѝ, ꙗ҆́кѡ бл҃гъ и҆ чл҃колю́бецъ. <red>та́же, Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>и҆ по воз̾гла́сѣ, глаго́лютсѧ кондакѝ, пре́же хра́мꙋ, и҆ пото́мъ дню̀. та́же, ст҃о́мꙋ. сла́ва. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воздыха́нїѧ, но жи́знь вѣ́чнаѧ. <red>и҆ ны́нѣ, боⷢ҇. З</red>астꙋ́пнице хрⷭ҇тїѧ́нѡмъ непосты́днаѧ, хода́таице къ творцꙋ̀ непрело́жнаѧ, непре́зри грѣ́шныхъ моле́нїѧ гла́сы. но предварѝ ꙗ҆́кѡ бл҃га̀ на́ помощь на́шꙋ, вѣ́рнѡ вопїю́щихъ тѝ, ᲂу҆скорѝ на моли́твꙋ, и҆ потщи́сѧ на ᲂу҆моле́нїе, застꙋпа́ющи прⷭ҇нѡ бцⷣе чтꙋ́щихъ тѧ̀.</p>

<p><red>Г</red>дⷭ҇и поми́лꙋй, в҃і.<red> та́же, в</red>сест҃а́ѧ трⷪ҇це.</p>

<p>А҆́<red>ще ли же по́стъ вели́кїи, г</red>дⷭ҇и поми́лꙋй, м҃.<red> сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: б</red>ж҃е ᲂу҆ще́дри ны. <red>и҆ </red>сотворѧ́емъ, г҃, вели́кїѧ покло́ны, с̾ мл҃твою в̾та́й: <red>Г</red>дⷭ҇и и҆ влⷣко животꙋ̀ моемꙋ̀. <red>и҆</red> про́чихъ мета́нїй, в҃і. <red>па́ки, г</red>дⷭ҇и и҆ влⷣко животꙋ̀ моемꙋ̀, <red>и҆ покло́нъ є҆ди́нъ. посе́мъ, т</red>рⷭ҇то́е, и҆ по ѻ҆́ч҃е на́шъ, гдⷭ҇и поми́лꙋй, в҃і. <red>та́же, сїю̀ моли́твꙋ: В</red>сест҃а́ѧ трⷪ҇це є҆диносꙋ́щнаѧ, не ѡ҆держи́маѧ держа́ва, и҆ не раз̾дѣли́мое црⷭ҇тво, ꙗ҆́же всѣ́мъ благи́мъ вино́вна, благоволѝ в̾ настоѧ́щїй се́й ча́съ ѡ҆ мнѣ̀ грѣ́шнѣмъ, и҆ всѧ́ ми ѡ҆мы́й скве́рны, и҆ просвѣти́ ми смы́слъ, ꙗ҆́кѡ да всегда̀ воспѣва́ю тѧ, и҆ славосло́влю и҆ глаго́лю, є҆ди́нъ ст҃ъ, є҆ди́нъ гдⷭ҇ь і҆с҃ъ хрⷭ҇то́съ, в̾ сла́вꙋ бг҃ꙋ ѻ҆ц҃ꙋ, а҆ми́нь. <red>Б</red>ꙋ́ди и҆́мѧ гдⷭ҇не бл҃гослове́но ѿ ны́нѣ и҆ до́ вѣка, <red>гⷤ. сла́ва, и҆ ны́нѣ. ѱало́мъ, л҃г. Б</red>л҃гословлю̀ гдⷭ҇а на всѧ́ко вре́мѧ, вы́нꙋ хвала̀ є҆гѡ̀ во ᲂу҆стѣ́хъ мои́хъ. Ѻ҆́ гдⷭ҇ѣ похва́литсѧ дш҃а моѧ̀, да ᲂу҆слы́шатъ кро́тцыи, и҆ воз̾веселѧ́тсѧ. Воз̾вели́чите гдⷭ҇а со мно́ю, и҆ воз̾несе́мъ и҆́мѧ є҆гѡ̀ вкꙋ́пѣ. Взыска́хъ гдⷭ҇а, и҆ ᲂу҆слы́ша мѧ, и҆ ѿ всѣ́хъ ско́рбїи мои́хъ и҆зба́ви мѧ. Пристꙋпи́те къ немꙋ̀, и҆ просвѣти́тесѧ, и҆ ли́ца ва́ша не постыдѧ́тсѧ. Сѐ ни́щїи возва̀, и҆ гдⷭ҇ь ᲂу҆слы́ша и҆̀, и҆ ѿ всѣ́хъ ско́рбїи є҆гѡ̀ спасѐ и҆̀. Ѡ҆полчи́тсѧ а҆́гг҃лъ гдⷭ҇нь ѻ҆́крестъ боѧ́щихсѧ є҆гѡ̀, и҆ и҆зба́витъ и҆́хъ. Вкꙋси́те, и҆ ви́дите, ꙗ҆́кѡ бл҃гъ гдⷭ҇ь. бл҃же́нъ мꙋ́жь и҆́же ᲂу҆пова́етъ на́нь. Бо́йтесѧ гдⷭ҇а всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щимсѧ є҆гѡ̀. Бога́тїи ѡ҆бнища́ша и҆ взалка́ша, взыска́ющїи же гдⷭ҇а не лиша́тсѧ всѧ́когѡ бл҃га. Прїидѣ́те ча́да послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Кто̀ є҆́сть чл҃къ хотѧ́и живо́тъ, любѧ́и днѝ ви́дѣти бл҃ги; Оу҆держѝ ꙗ҆зы́къ сво́й ѿ ѕла̀, и҆ ᲂу҆стнѣ̀ своѝ є҆́же не гл҃ати льстѝ. Оу҆клони́сѧ ѿ ѕла̀, и҆ сотворѝ бл҃го. взыщѝ ми́ръ, и҆ поженѝ и҆̀. Ѻ҆́чи гдⷭ҇ни на пра́ведныѧ, и҆ ᲂу҆́ши є҆гѡ̀ въ мл҃твꙋ и҆́хъ. Лице́ же гдⷭ҇не на творѧ́щїѧ ѕла́ѧ, є҆́же потреби́ти ѿ землѝ па́мѧть и҆́хъ. Воз̾ва́ша пра́веднїи, и҆ гдⷭ҇ь ᲂу҆слы́ша и҆́хъ, и҆ ѿ всѣ́хъ печа́лей и҆́хъ и҆зба́ви и҆́хъ. Бли́зъ гдⷭ҇ь сокрꙋше́нныхъ срⷣцемъ, и҆ смире́нныѧ дх҃омъ спасе́тъ. Мно́ги ско́рби пра́веднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Храни́тъ гдⷭ҇ь всѧ̀ ко́сти и҆́хъ, и҆ ни є҆ди́на ѿ ни́хъ сокрꙋши́тсѧ. Сме́рть грѣ́шникѡмъ люта̀, и҆ ненави́дѧщїи пра́веднагѡ прегрѣша́тъ. И҆зба́витъ гдⷭ҇ь дш҃а ра́бъ свои́хъ, и҆ не прегрѣша́тъ всѝ ᲂу҆пова́ющїи на́нь.</p>

<p><red>ли́къ: а҆</red>ми́нь.<red> і҆єре́й гл҃етъ: п</red>ремꙋ́дрость. <red>ли́къ: Д</red>осто́йнѡ є҆́сть ꙗ҆́кѡ вои́стинꙋ блажи́ти тѧ бцⷣе, при́снѡ бл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ. <red>і҆єре́й глаго́летъ: п</red>рест҃а́ѧ гжⷭ҇е бцⷣе спасѝ на́съ. <red>ли́къ: Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́н̾ до землѝ]. та́же, і҆єре́й гл҃етъ зрѧ̀ к̾ восто́кꙋ: с</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ: с</red>ла́ва, <red>и҆</red> ны́нѣ. <red>г</red>дⷭ҇и поми́лꙋй, два́жды. гдⷭ҇и бл҃гословѝ. <red>и҆ по ѻ҆бы́чаю твори́тъ і҆єре́й, и҆ всѝ сꙋ́щїи с̾ ни́мъ, трѝ покло́на. та́же, гл҃етъ ѿпꙋ́стъ ѡ҆братѧ́сѧ на цр҃ковь, по́ чинꙋ. </red>П<red>о ѿпꙋ́стѣ же кли́рицы пою́тъ: а҆</red>ми́нь.<red> М</red>ноголѣ́тны соблюдѝ гдⷭ҇и, и҆ поми́лꙋй странꙋ̀ на́шꙋ росси́йскꙋю, спасѝ гдⷭ҇и и҆ поми́лꙋй господи́на на́шегѡ преѡ҆сщ҃е́нней шегѡ митрополи́та <red>і҆мⷬ҇къ,</red> и҆ ѻ҆ц҃ъ на́шихъ дꙋхо́вныхъ, ꙗ҆́же ѡ҆ хрⷭ҇тѐ и҆ съ бра́тїею, и҆ всѧ̀ христїѧ́ны гдⷭ҇и спасѝ.</p>

</document>