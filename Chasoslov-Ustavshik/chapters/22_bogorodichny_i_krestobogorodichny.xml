<document xmlns="http://www.ponomar.net/culiturgical">
<p>Б<red>г҃оро́дичны, и҆ крⷭ҇тобг҃оро́дичны, и҆́же гл҃ютсѧ по тропарѣ́хъ, на вече́рни и҆ на ᲂу҆́трени, по́ гласꙋ тропарѧ̀. сла́ва, и҆ ны́нѣ, боⷢ҇. гла́съ, а҃. М</red>л҃твы свои́хъ ра́бъ прїимѝ бцⷣе, и҆ и҆зба́ви на́съ ѿ всѧ́кїѧ бѣды̀, ꙗ҆́кѡ ро́ждьши хрⷭ҇та̀ сп҃са, и҆зба́вителѧ дш҃а́мъ на́шимъ. <red>крⷭ҇тобоⷢ҇. И҆́</red>же твоѐ застꙋпле́нїе стѧжа́вше пречⷭ҇таѧ, и҆ твои́ми моли́твами ѿ бѣ́дъ и҆збавлѧ́емсѧ. крⷭ҇то́мъ бо сн҃а твоегѡ̀ всегда̀ храни́ми, по́долгꙋ тѧ̀ всѝ бл҃гоче́стнѡ велича́емъ.</p>

<p><red>боⷢ҇. гла́съ, в҃. М</red>т҃и ст҃а́ѧ пречⷭ҇тагѡ свѣ́та, а҆́гг҃льскими пѣ́сньми чтꙋ́ще тѧ пое́мъ и҆ велича́емъ. <red>крⷭ҇тобоⷢ҇. Т</red>ебѐ велича́емъ бцⷣе вопїю́ще, ра́дꙋисѧ же́зле, ѿ него́ же без̾ сѣ́меннѡ бг҃ъ прозѧбѐ, и҆ погꙋбѝ крⷭ҇то́мъ сме́рть.</p>

<p><red>боⷢ҇. гла́съ, г҃. К</red>о́ждо и҆дѣ́же спаса́етсѧ, в̾ пра́вдꙋ та́мѡ прибѣга́етъ. и҆ ко́е и҆́но таково̀ прибѣ́жище, ꙗ҆́кѡ твоѐ бцⷣе, покрыва́ющее дш҃а на́ша. <red>крⷭ҇тобоⷢ҇. Ж</red>е́злъ си́лы стѧжа́вше, крⷭ҇тъ сн҃а твоегѡ̀ бцⷣе. тѣ́мъ низ̾лага́емъ вра́жїѧ шата́нїѧ, ꙗ҆́кѡ да непреста́ннѡ тѧ̀ велича́емъ.</p>

<p><red>боⷢ҇. гла́съ, д҃. С</red>тѣна̀ непобѣди́маѧ на́мъ хрⷭ҇тїа́нѡмъ є҆сѝ бцⷣе дв҃о. к̾ тебѣ́ бо прибѣга́юще, невреди́ми пребыва́емъ. и҆ па́ки согрѣша́юще, и҆́мамы тѧ̀ мл҃твеницꙋ. тѣ́мъ бл҃годарѧ́ще вопїе́мъ ти, ра́дꙋисѧ ѡ҆бра́дованнаѧ гдⷭ҇ь съ тобо́ю. <red>крⷭ҇тобоⷢ҇. Д</red>в҃о всенепоро́чнаѧ мт҃и хрⷭ҇та̀ бг҃а, ѻ҆рꙋ́жїе про́йде твою̀ пречⷭ҇тꙋю дш҃ꙋ, є҆гда̀ распина́ема ви́дѣ во́лею сн҃а и҆ бг҃а своегѡ̀. є҆го́же преблгⷭ҇ве́наѧ молѧ́щи непреста́й, проще́нїе согрѣше́нїемъ на́шимъ дарова́ти.</p>

<p><red>боⷢ҇. гла́съ, є҃. И҆́</red>же ѿ дв҃ы восїѧ́выи всемꙋ̀ ми́рꙋ хрⷭ҇тѐ бж҃е, и҆ сн҃ы свѣ́та тоѧ̀ ра́ди показа́выи, поми́лꙋй на́съ. <red>крⷭ҇тобоⷢ҇. К</red>рⷭ҇то́мъ сн҃а твоегѡ̀ бг҃ора́дованнаѧ, и҆́дольскаѧ пре́лесть всѧ̀ ᲂу҆праздни́сѧ, и҆ бѣсо́вскаѧ крѣ́пость попрана̀ бы́сть. сегѡ̀ ра́ди вѣ́рнїи по́долгꙋ тѧ прⷭ҇нѡ пое́мъ, и҆ бл҃гослови́мъ. и҆ бцⷣꙋ и҆́стиннꙋю и҆сповѣ́дающе тѧ̀ велича́емъ.</p>

<p><red>боⷢ҇. гла́съ, ѕ҃. П</red>о словесѝ твоемꙋ̀ мт҃и и҆́стин наѧ, сѐ всѝ ро́ди блажа́ще тѧ пое́мъ и҆ велича́емъ. <red>крⷭ҇тобоⷢ҇. Б</red>цⷣе дв҃о молѝ сн҃а своегѡ̀, во́лею пригвозди́вшагосѧ на крⷭ҇тѣ̀, и҆ ми́ра ѿ́ лести свобо́ждьшагѡ, хрⷭ҇та̀ бг҃а на́шегѡ, поми́ловати дш҃а на́ша.</p>

<p><red>боⷢ҇. гла́съ, з҃. А҆́</red>ще и҆ мт҃рь тѧ̀ тва́рь позна̀, но дв҃ꙋ тѧ зижди́тель показа̀. родила́ бо є҆сѝ пло́тїю хрⷭ҇та̀ бг҃а на́шегѡ, спаса́ющагѡ дш҃а на́ша. <red>крⷭ҇тобоⷢ҇. Б</red>цⷣе чⷭ҇таѧ прⷭ҇нѡ дв҃о, на крⷭ҇тѣ̀ зрѧ́щи своегѡ̀ сн҃а ви́сѧща, ꙗ҆́кѡ мт҃и пла́чꙋщи, велича́ше стра́шное є҆гѡ̀ соше́ствїе.</p>

<p><red>боⷢ҇. гла́съ, и҃. Р</red>а́дꙋисѧ ꙗ҆́же ѿ а҆́гг҃ла ми́рꙋ ра́дость прїе́мши. ра́дꙋисѧ ро́ждьшаѧ творца̀ тва́ри. ра́дꙋисѧ сподо́бльшаѧсѧ бы́ти мт҃и хрⷭ҇та̀ бг҃а. <red>крⷭ҇тобоⷢ҇. А҆́</red>гньца и҆ па́стырѧ и҆ сп҃са ми́рꙋ, на крⷭ҇тѣ̀ зрѧ́щи ро́ждьшаѧ тѧ̀ гл҃аше слезѧ́щи, ми́ръ ᲂу҆́бѡ ра́дꙋетсѧ, прїе́млѧ тобо́ю и҆збавле́нїе. ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же за всѣ́хъ терпи́ши сн҃е и҆ бж҃е мо́й.</p>

</document>