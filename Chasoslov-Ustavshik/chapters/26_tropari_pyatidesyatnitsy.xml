<document xmlns="http://www.ponomar.net/culiturgical">
<p><red>Вост҃ꙋ́ю и҆ вели́кꙋю нлⷣю па́схи, тропа́рь. гла́съ, є҃. Х</red>рⷭ҇то́съ воскре́се и҆з̾ме́ртвыхъ сме́ртїю сме́рть попра́въ, и҆ сꙋ́щымъ во гробѣ́хъ живо́тъ дарова̀. <red>конда́къ. гла́съ, и҃. а҆́</red>ще и҆ во́гробъ сни́де.</p>

<p>В<red>ѣ́домо же бꙋ́ди, ꙗ҆́кѡ на ст҃ꙋ́ю па́схꙋ, и҆ во всю̀ ст҃ꙋ́ю нлⷣю, часы̀ си́це пою́тсѧ. наче́ншꙋ і҆єре́ю. гл҃емъ, а҆</red>ми́нь. <red>Х</red>рⷭ҇то́съ воскре́се и҆з̾ме́ртвыхъ, сме́ртїю насме́рть настꙋпѝ, и҆ гро́бнымъ живо́тъ дарова̀, гⷤ. <red>та́же: твори́мъ покло́ны трѝ. В</red>оскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ і҆с҃ꙋ є҆ди́номꙋ без̾грѣ́шномꙋ. Крⷭ҇тꙋ̀ твоемꙋ̀ поклонѧ́емсѧ хрⷭ҇тѐ, и҆ ст҃о́е воскрⷭ҇нїе твоѐ пое́мъ и҆ сла́вимъ. ты́ бо є҆сѝ бг҃ъ на́шъ, ра́звѣ бо тебѐ и҆но́гѡ незна́емъ, и҆́мѧ твоѐ нарица́емъ. Прїиди́те всѝ вѣ́рнїи поклони́мсѧ ст҃о́мꙋ хрⷭ҇то́вꙋ воскрⷭ҇нїю, се́ бо прїи́де крⷭ҇та̀ ра́ди ра́дость всемꙋ̀ ми́рꙋ, всегда̀ бл҃гослови́мъ гдⷭ҇а, и҆ пое́мъ воскрⷭ҇нїе є҆гѡ̀, распѧ́тїе бо претерпѣ̀, и҆ сме́ртїю сме́рть разрꙋшѝ. <red>гл҃емъ, гⷤ. та́же, сїѐ гл҃и, аⷤ. П</red>редвари́ша ᲂу҆́тро ꙗ҆́же с̾ ма́рїею, и҆ ѡ҆брѣто́ша ка́мень ѿвале́нъ, слы́шахꙋ ѿ а҆́нг҃ла, и҆́же во́свѣтѣ присносꙋ́щнѣмъ сꙋ́щаго, с̾ме́ртвыми не и҆щи́те ꙗ҆́кѡ чл҃ка. ви́дите гро́бныѧ пелены̀, тецы́те и҆ ми́рꙋ проповѣ́дите, ꙗ҆́кѡ воста̀ гдⷭ҇ь, ᲂу҆мертви́въ сме́рть. ꙗ҆́кѡ то́й є҆́сть сн҃ъ бж҃їи, спаса́ѧи ро́дъ чл҃ческїи. <red>коⷣ, аⷤ. А҆́</red>ще и҆ во́гробъ сни́де без̾сме́ртне, но а҆́довꙋ разрꙋши́въ си́лꙋ, и҆ воскре́се ꙗ҆́кѡ побѣди́тель хрⷭ҇тѐ бж҃е. жена́мъ мѷрѡно́сицамъ ра́дость провѣща́въ, и҆ свои́мъ а҆пⷭ҇лѡмъ ми́ръ дарова̀, и҆́же па́дшимъ подаѧ̀ воскрⷭ҇нїе. <red>В</red>о́гробѣ с̾ пло́тїю, во а҆́дѣ же съ дш҃е́ю ꙗ҆́кѡ бг҃ъ, в̾ раи́ же с̾ разбо́йникомъ. и҆ на прⷭ҇то́лѣ бѣ́ѧше хрⷭ҇тѐ со ѻ҆ц҃е́мъ и҆ дх҃омъ, всѧ̀ и҆сполнѧ́ѧ неѡ҆пи́санныи. <red>сла́ва. Ꙗ҆́</red>кѡ живоно́сецъ, ꙗ҆́кѡ раѧ̀ ѕелѡ̀ краснѣ́йши вои́стинꙋ, и҆ всѧ́когѡ черто́га црⷭ҇ка, ꙗ҆ви́сѧ свѣтлѣ́йши хрⷭ҇тѐ гро́бъ тво́й, и҆сто́чникъ на́шемꙋ воскрⷭ҇нїю. <red>и҆ ны́нѣ, боⷢ҇. В</red>ы́шнѧгѡ ѡ҆сщ҃е́нно бж҃їе вселе́нїе ра́дꙋисѧ. тобо́ю бо даде́сѧ ра́дость бцⷣе вопїю́щимъ ти. бл҃гослове́на ты̀ в̾жена́хъ пренепоро́чнаѧ влⷣчце. <red>та́же, г</red>дⷭ҇и поми́лꙋй, м҃. <red>сла́ва, и҆ нн҃ѣ. Ч</red>тⷭ҇нѣ́йшꙋю херꙋви́мъ. и҆́менемъ гдⷭ҇нимъ бл҃гословѝ ѻ҆́ч҃е. <red>С</red>и́мъ же ѻ҆́бразомъ пое́тсѧ, за г҃, ча́съ, и҆ за ѕ҃, и҆ за ѳ҃, ча́съ. и҆ за па́вечерницꙋ, и҆ за полꙋ́нощницꙋ.</p>

<p>А҆́<red>ще ли нѣ́кїѧ ра́ди нꙋ́жды в̾кото́рыи де́нь ст҃ы́ѧ нлⷣи, нѣ́сть литꙋргі́и. С</red>ѐ гл҃емъ за бл҃гословѝ дш҃ѐ моѧ̀ гдⷭ҇а. <red>х</red>рⷭ҇то́съ воскре́се, гⷤ. <red>в</red>оскрⷭ҇нїе хрⷭ҇то́во, аⷤ. <red>п</red>редвари́ша ᲂу҆́тро. <red>сла́ва, конда́къ. а҆́</red>ще и҆ во́гробъ. <red>и҆ нынѣ, є҆</red>диноро́дныи сн҃е. <red>в</red>о црⷭ҇твїи сѝ. <red>посе́мъ бл҃же́нна ѿ кано́на. п</red>ѣ́снь, г҃, и҆ ѕ҃. и҆ про́чее по́днемъ. <red>та́же, а҆пⷭ҇лъ, и҆ є҆ѵⷢ҇а́лїе дню̀. посе́мъ, п</red>омѧнѝ на́съ гдⷭ҇и. <red>и҆ про́чаѧ. таⷤ, в</red>ѣ́рꙋю во є҆ди́наго бг҃а. <red>ѡ҆</red>сла́би ѡ҆ста́ви. <red>и҆</red> ѻ҆́ч҃е на́шъ. <red>коⷣ, а҆́</red>ще и҆ во́гробъ сни́де. <red>г</red>дⷭ҇и поми́лꙋй, м҃. <red>та́же, є҆</red>ди́нъ ст҃ъ є҆ди́нъ гдⷭ҇ь і҆с҃ъ хрⷭ҇то́съ, в̾сла́вꙋ бг҃ꙋ ѻ҆ц҃ꙋ. а҆ми́нь. <red>и҆ посе́мъ в</red>ъмѣ́стѡ, бꙋди и҆́мѧ гдⷭ҇не, <red>гл҃емъ, х</red>рⷭ҇то́съ воскре́се, гⷤ. <red>та́же, ѱл҃о́мъ, л҃г. б</red>л҃гословлю̀ гдⷭ҇а навсѧ́ко вре́мѧ. <red>коне́цъ, н</red>е лиша́тсѧ всѧ́когѡ бл҃га.</p>

<p>Н<red>едѣ́лѧ є҆́же ѡ҆ ѳѡмѣ̀. в̾сꙋбо́тꙋ ве́черъ. а҆нтипа́схи. тропа́рь. гла́съ, з҃. З</red>на́менанꙋ гро́бꙋ, живо́тъ ѿ́ гроба восїѧ́лъ є҆сѝ хрⷭ҇тѐ бж҃е. и҆ две́ремъ затворе́нымъ ᲂу҆ч҃нко́мъ пред̾ста̀, и҆́же всѣ́хъ воскрⷭ҇нїе, дх҃ъ пра́выи, тѣ́ми ѡ҆бновлѧ́ѧ на́съ, повели́цѣй твое́й млⷭ҇ти. <red>конда́к̾. глаⷭ҇, и҃. Л</red>юбопы́тною десни́цею, жизнопода́тельнаѧ твоѧ̀ ре́бра, ѳома̀ и҆спыта́лъ є҆́сть хрⷭ҇тѐ бж҃е. затворе́нымъ бо две́ремъ ꙗ҆́кѡ вни̑де, и҆ с̾про́чими а҆пⷭ҇лы вопїѧ́ше, гдⷭ҇ь є҆сѝ и҆ бг҃ъ мо́й.</p>

<p>В<red>нлⷣю, г҃. попа́сцѣ ст҃ы́хъ же́нъ мѷрѡно́сицъ, и҆ і҆ѡ́сифа пра́веднагѡ. тропарѝ. гла́съ, в҃. Е҆</red>гда̀ сни́де къ сме́рти животѐ без̾сме́ртныи, тогда̀ а҆́да ᲂу҆мертви́лъ є҆сѝ блиста́нїемъ бжⷭ҇тва̀. є҆гда́ же ᲂу҆ме́ршїѧ ѿ преи҆спо́днихъ воскр҃сѝ, всѧ̀ си́лы нбⷭ҇ныѧ взыва́хꙋ тѝ, жизнода́вче хрⷭ҇тѐ бж҃е сла́ва тебѣ̀. <red>сла́ва. Б</red>л҃гоѡ҆бра́зныи і҆ѡ́сифъ с̾ крⷭ҇та̀ с̾не́мъ пречⷭ҇тое тѣ́ло твоѐ, и҆ плащани́цею чи́стою ѡ҆б̾ви́въ, и҆ со бл҃гоꙋха́ньми во́ гробѣ но́вѣ закры́въ положѝ. но в̾тре́тїи дн҃ь воскр҃се сп҃се, да́рꙋѧ ми́рови ве́лїю ми́лость. <red>и҆ ны́нѣ. М</red>ѷрѡно́сицамъ жена́мъ, при́гробѣ ста́въ а҆́гг҃лъ вопїѧ́ше, мі́ро ме́ртвымъ є҆́сть досто́йнѡ, хрⷭ҇то́съ же и҆стлѣ́нїѧ ꙗ҆ви́сѧ чꙋ́жь. но возопі́йте пою́ще, воскр҃се гдⷭ҇ь, да́рꙋѧ ми́рови ве́лїю млⷭ҇ть. <red>конда́къ. гла́съ, в҃. Р</red>а́доватисѧ мѷрѡно́сицамъ повелѣ́лъ є҆сѝ, пла́чь пра́бабы є҆́ввы ᲂу҆ста́вилъ є҆сѝ, воскрⷭ҇нїемъ твои́мъ хрⷭ҇тѐ бж҃е, а҆пⷭ҇лѡмъ же свои́мъ проповѣ́дати повелѣ̀, сп҃съ воскр҃се ѿ́ гроба.</p>

<p>В<red>нлⷣю, д҃ ю, ѡ҆ раз̾сла́бленомъ. тропа́рь, воскрⷭ҇нъ. гла́съ, г҃. Д</red>а веселѧ́тсѧ нбⷭ҇наѧ, и҆ ра́дꙋютсѧ земна́ѧ, ꙗ҆́кѡ сотворѝ держа́вꙋ мы́шцею свое́ю гдⷭ҇ь. попра́въ смр҃тїю сме́рть, пе́рвенецъ и҆з̾ ме́ртвыхъ бы́сть. и҆́з̾ чрева а҆́дова и҆зба́вилъ є҆́сть на́съ, и҆ пода́стъ ми́рови ве́лїю млⷭ҇ть. <red>сла́ва, и҆ ны́нѣ, боⷢ҇. Т</red>ебѐ хода́таицꙋ спасе́нїѧ ро́да на́шегѡ, воспѣва́емъ бцⷣе дв҃о. пло́тїю бо є҆ю́же и҆з̾ тебѐ проше́дъ сн҃ъ тво́й и҆ бг҃ъ на́шъ, крⷭ҇тнꙋю прїе́мъ стра́сть, и҆зба́вилъ є҆́сть на́съ и҆з̾ и҆стлѣ́нїѧ, ꙗ҆́кѡ чл҃колю́бецъ. <red>конда́къ. гла́съ, г҃. Д</red>ш҃ꙋ мою̀ гдⷭ҇и во грѣсѣ́хъ всѧ́ческихъ, без̾мѣ́стными дѣѧ́ньми лю́тѣ раз̾сла́бленꙋ, воздви́гни бжⷭ҇твенымъ сѝ чл҃колю́бїемъ, ꙗ҆́кѡ и҆ раз̾сла́бленагѡ воздви́гнꙋлъ є҆сѝ дре́вле. ꙗ҆́кѡ да зовꙋ́ ти спаса́емъ, ще́дрыи да́ждь ми хрⷭ҇тѐ и҆сцѣле́нїе.</p>

<p>В<red>ре́дꙋ, д҃ ѧ нлⷣи, преполове́нїе пѧтьдесѧ́тницы. тропа́рь. гла́съ, и҃. П</red>реполови́вшꙋсѧ пра́здникꙋ, жа́ждꙋщꙋю дш҃ꙋ мою̀ бл҃гоче́стїѧ напо́й воды̀, ꙗ҆́кѡ всѣ́мъ сп҃се возопи́лъ є҆сѝ, жа́ждаи да грѧде́тъ ко мнѣ̀ и҆ пїе́тъ. и҆сто́чниче жи́зни хрⷭ҇тѐ бж҃е сла́ва тебѣ̀. <red>конда́къ. гла́съ, д҃. П</red>ра́здникꙋ зако́нномꙋ преполови́вшꙋсѧ, всѧ́ческихъ творе́цъ и҆ влⷣка, к̾ прише́дшимъ гл҃аше хрⷭ҇тѐ бж҃е, прїиди́те и҆ почерпи́те во́дꙋ без̾сме́ртїѧ, тѣ́мже ти припа́даемъ, и҆ вѣ́рнѡ вопїе́мъ, щедро́ты твоѧ̀ да́рꙋй на́мъ. ты́ бо є҆сѝ и҆сто́чникъ животꙋ̀ на́шемꙋ.</p>

<p>Н<red>лⷣѧ, є҃ ѧ попа́сцѣ, ѡ҆ самарѧны́ни. тропа́рь. гла́съ, д҃. С</red>вѣ́тлꙋю воскрⷭ҇нїѧ про́повѣдь, ѿ а҆́гг҃ла ᲂу҆вѣ́дѣвше гдⷭ҇ни ᲂу҆чени́цы, и҆ пра́дѣднее ѡ҆сꙋжде́нїе ѿве́ргше, а҆пⷭ҇лѡмъ хва́лѧщесѧ гл҃ахꙋ, и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧ ми́рови ве́лїю ми́лость. <red>сла́ва, и҆ ны́нѣ. преполове́нїю. конда́къ. гла́съ, и҃. В</red>ѣ́рою прише́дши на и҆сто́чникъ самарѧны́нѧ, ви́дѣ премꙋ́дрости во́дꙋ, є҆ѧ́же напи́вшисѧ тебѐ хрⷭ҇тѐ ѡ҆би́льнѡ, и҆ црⷭ҇твїѧ вы́шнѧгѡ наслѣ́довавши вѣ́чнѡ, приснохва́льнаѧ.</p>

<p>В<red>ъ недѣ́лю, ѕ҃ ю попа́сцѣ. тропа́рь. гла́съ, є҃. С</red>обезнача́льное сло́во ѻ҆ц҃ꙋ и҆ дх҃ови, є҆́же ѿ дв҃ы ро́ждьшеесѧ на спасе́нїе на́ше, воспое́мъ вѣ́рнїи и҆ поклони́мсѧ <red>[покло́нъ],</red> ꙗ҆́кѡ бл҃гои҆зво́ли пло́тїю взы́ти на́ крⷭ҇тъ, и҆ сме́рть претерпѣ́ти, и҆ воскр҃си́ти ᲂу҆ме́ршїѧ, в̾ сла́вное воскрⷭ҇нїе своѐ. <red>сла́ва, и҆ ны́нѣ, боⷢ҇. Р</red>а́дꙋисѧ две́ри гдⷭ҇нѧ непроходи́маѧ. ра́дꙋисѧ стѣно̀ и҆ покро́ве, прибѣга́ющимъ к̾ тебѣ̀. ра́дꙋисѧ завѣ́тренее приста́нище не и҆скꙋсобра́чнаѧ, ро́ждьшаѧ пло́тїю творца̀ своегѡ̀ и҆ бг҃а, молѧ́щи непре́зри ѡ҆ воспѣва́ющихъ, и҆ кла́нѧющихсѧ ржⷭ҇твꙋ̀ твоемꙋ̀ <red>[покло́нъ]. конда́къ. гла́съ, д҃. Д</red>ш҃е́вныма ѻ҆чи́ма ѡ҆слѣпле́нъ, къ тебѣ̀ хрⷭ҇тѐ прихожꙋ̀, ꙗ҆́коже слѣпы́и ѿ рожде́нїѧ, покаѧ́нїемъ зовꙋ́ ти, ты̀ є҆сѝ сꙋ́щимъ во тмѣ̀ свѣ́тъ пресвѣ́тлыи.</p>

<p>В<red>о вто́рникъ, ѕ҃ ѧ недѣ́ли попа́сцѣ, ве́черъ ѿда́нїе пра́здника па́сцѣ. п</red>о ны́нѣ ѿпꙋща́еши.<red> тропа́рь: С</red>обезнача́льное сло́во.<red> сла́ва, и҆ нн҃ѣ, боⷢ҇. п</red>о славосло́вїи, и҆ на пе́рвомъ часѣ̀, тропа́рь, то́йже, <red>конда́къ: Д</red>ш҃е́вныма ѻ҆чи́ма. П<red>ро́чїѧ же часы̀ пред̾ литꙋргі́ею пое́мъ па́сцѣ.</red></p>

<p>В<red>ъ четверто́къ, ѕ҃ ѧ недѣ́ли по па́сцѣ, пра́зд нꙋемъ вознесе́нїе гдⷭ҇а на́шегѡ і҆с҃а хрⷭ҇та̀.</red></p>

<p>В<red>ъ сре́дꙋ ве́черъ, бл҃гослови́вшꙋ і҆єре́ю. б</red>лгⷭ҇ве́нъ бг҃ъ на́шъ. <red>и҆ мы̀ гл҃емъ, а҆</red>ми́нь, <red>с</red>т҃ы́и бж҃е, гⷤ. <red>и҆</red> про́чее по ѡ҆быча́ю. <red>си́це ᲂу҆́бѡ гл҃емъ в̾ нача́лѣ вече́рнѧмъ, и҆ па́вечернѧмъ, и҆ полꙋ́нощни цамъ, и҆ часѡ́мъ, и҆ всѧ́кой слꙋ́жбѣ. а҆</red> цр҃ю нбⷭ҇ныи, не глаго́лемъ да́же до недѣ́ли пѧтьдесѧ́тныѧ ст҃а́гѡ дх҃а.</p>

<p><red>тропа́рь. гла́съ, д҃. В</red>ознесе́сѧ восла́вѣ хрⷭ҇тѐ бж҃е на́шъ, ра́дость сотворѝ ᲂу҆ченико́мъ свои́мъ, ѡ҆бѣтова́нїемъ ст҃а́гѡ дх҃а. и҆звѣще́нїе прїе́мше ꙗ҆́вѣ бл҃гослове́нїѧ ра́ди, ꙗ҆́кѡ ты̀ є҆сѝ сн҃ъ бж҃їи и҆зба́витель ми́рꙋ.</p>

<p><red>конда́къ. гла́съ, ѕ҃. Е҆́</red>же ѡ҆ на́съ соверши́въ смотре́нїе, и҆ ꙗ҆́же на землѝ соє҆дини́въ с̾ небе́сными, вознесе́сѧ восла́вѣ хрⷭ҇тѐ бж҃е на́шъ, и҆ ника́коже ѿлꙋча́ѧсѧ. но пребыва́ѧ не ѿстꙋ́пнѡ, и҆ вопїѧ̀ лю́бѧщимъ тѧ̀, а҆́зъ є҆́смь с̾ва́ми, и҆ никто́же на вы̀.</p>

<p>В<red>нлⷣю, з҃ ю попа́сцѣ, ст҃ы́хъ ѻ҆ц҃ъ па́мѧть сотворѧ́емъ и҆́же внике́и, ст҃а́гѡ вселе́нскагѡ пе́рвагѡ собо́ра, тре́хъ со́тъ, и҆ ѻ҆смина́десѧти ст҃ы́хъ ѻ҆ц҃ъ. тропа́рь, воскрⷭ҇нъ. гла́съ, ѕ҃. А҆́</red>гг҃льскїѧ си́лы на́ гробѣ твое́мъ, стрегꙋ́щаѧ ѡ҆мертви́ша. и҆ стоѧ́ше мр҃і́ѧ при́ гробѣ, и҆́щꙋщи пречи́стагѡ тѣ́ла твоегѡ̀. и҆спрове́рже а҆́да не и҆скꙋ́шьсѧ ѿ негѡ̀. срѣ́те дв҃ꙋ да́рꙋѧи живо́тъ, воскр҃съ и҆з̾ ме́ртвыхъ, гдⷭ҇и сла́ва тебѣ̀.</p>

<p><red>тропа́рь, ѻ҆ц҃е́мъ. гла́съ, и҃. П</red>репросла́вленъ є҆сѝ хрⷭ҇тѐ бж҃е на́шъ, и҆́же свѣти́ла на землѝ ѻ҆ц҃ы на́ши ѡ҆снова́выи. и҆ тѣ́ми ко и҆́стиннѣй вѣ́рѣ всѣ́хъ на́съ наста́вилъ є҆сѝ, многомлⷭ҇тиве сла́ва тебѣ̀.</p>

<p><red>конда́къ, воскрⷭ҇нъ. гла́съ, ѕ҃. Ж</red>ивонача́льною дла́нїю, ᲂу҆ме́ршихъ ѿ мра́чныхъ ᲂу҆до́лїй, жизнода́вецъ воскр҃си́въ всѣ́хъ хрⷭ҇то́съ бг҃ъ, воскрⷭ҇нїе дарова́въ чл҃ческомꙋ ро́дꙋ. є҆́сть бо всѣ́хъ спаси́тель и҆ воскрⷭ҇нїе и҆ живо́тъ, и҆ бг҃ъ всѧ́ческимъ.</p>

<p><red>конда́къ, ѻ҆ц҃е́мъ. гла́съ, и҃. А҆</red>по́стольское проповѣ́данїе, и҆ ѻ҆ц҃ъ ᲂу҆че́нїе, цр҃кви є҆ди́ною вѣ́рою запечатлѣ̀. и҆ ри́зꙋ носѧ́щи и҆́стинѣ, и҆стка́нꙋ ѿ вы́шнѧгѡ бг҃осло́вїѧ, и҆справлѧ́етъ и҆ сла́витъ бл҃гоче́стїѧ вели́кое та́инство.</p>

<p>В<red>сꙋбо́тꙋ з҃ ю попа́сцѣ. П</red>а́мѧть соверша́емъ всѣ́мъ, и҆́же ѿ́ вѣка ᲂу҆со́пшимъ ѻ҆ц҃е́мъ и҆ бра́тїѧмъ на́шимъ, и҆ всѣ́мъ и҆́же во хрⷭ҇та̀ вѣ́рнымъ.<red> тропа́рь, и҆ конда́къ, п</red>и́санъ въ сꙋбо́тꙋ мѧсопꙋ́стнꙋю.</p>

<p>В<red>ъ нлⷣю, н҃ цы, пра́з̾днꙋемъ сше́ствїе прⷭ҇та́го и҆ животворѧ́щаго дх҃а, на ст҃ы́ѧ а҆пⷭ҇лы, в̾ тре́тїи ча́съ днѐ. в</red>е́черъ, бл҃гослови́вшꙋ і҆єре́ю, гл҃емъ, <red>а҆ми́нь. ц</red>р҃ю нбⷭ҇ныи, и҆ про́чее.<red> тропа́рь. гла́съ, и҃. Б</red>л҃гослове́нъ є҆сѝ хрⷭ҇тѐ бж҃е на́шъ, и҆́же премꙋ́дры ловцы̀ ꙗ҆вле́и, посла́въ и҆́мъ дх҃ъ ст҃ы́и, и҆ тѣ́ми ᲂу҆ловле́и вселе́ннꙋю. чл҃колю́бче сла́ва тебѣ̀. <red>конда́къ. гла́съ, и҃. Е҆</red>гда̀ сше́дъ ꙗзы́ки размѣсѝ раздѣлѧ́ше племена̀ вы́шнїи. є҆гда́же ѻ҆́гненыѧ ꙗ҆зы́ки раздаѧ̀, в̾совокꙋпле́нїе всѧ̀ призва̀, є҆диногла́снѡ сла́вити всест҃ы́и дх҃ъ.</p>

<p>В<red>ъ пнⷣе, ст҃а́гѡ дх҃а, на полꙋ́нощницѣ, тропа́рь, и҆ конда́къ, пра́здникꙋ то́йже.</red></p>

<p>В<red>ъ недѣ́лю, всѣ́хъ ст҃ы́хъ. тропа́рь, воскрⷭ҇нъ. гла́съ, и҃. С</red>вы́шнихъ сни̑де млрⷭ҇де, и҆ погребе́нїе прїѧ́тъ тридне́вно, да на́съ свободи́ши ѿ стрⷭ҇те́й. животѐ и҆ воскрⷭ҇нїе на́ше сла́ва тебѣ̀. <red>сла́ва, ст҃ы́мъ. И҆́</red>же во все́мъ ми́рѣ мч҃нкъ твои́хъ гдⷭ҇и, ꙗ҆́кѡ багрѧни́цею и҆ ви́ссомъ кровьмѝ и҆́хъ цр҃кви твоѧ̀ ᲂу҆краси́вшисѧ, тѣ́хъ ра́ди вопїе́тъ ти, хрⷭ҇тѐ бж҃е. лю́демъ твои́мъ щедро́ты твоѧ̀ низ̾послѝ, и҆ ми́ръ гра́дꙋ твоемꙋ̀ да́рꙋй, и҆ дш҃а́мъ на́шимъ ве́лїю млⷭ҇ть. <red>и҆ ны́нѣ, боⷢ҇. И҆́</red>же ѿ́ вѣка ᲂу҆тае́нное, и҆ а҆́гг҃лѡмъ несвѣ́домое та́инство, тобо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ сни́тїи воплоща́емъ. и҆ крⷭ҇тъ во́лею на́съ ра́ди воспрїе́мъ, и҆́мъ же воскр҃сѝ первозда́ннагѡ, и҆ спасѐ ѿ сме́рти дш҃а на́ша.</p>

<p><red>конда́к̾. гла́съ, и҃. В</red>оскр҃съ и҆́з̾гроба, ᲂу҆ме́ршихъ воз̾дви́глъ є҆сѝ, и҆ а҆да́ма воскр҃си́лъ є҆сѝ. и҆ є҆́вва ликꙋ́етъ в̾ твое́мъ воскрⷭ҇нїи. мирсті́и концы̀ торжествꙋ́ютъ въ воста́нїи твое́мъ и҆з̾ ме́рт выхъ многомлⷭ҇тиве.</p>

<p><red>конда́къ. гла́съ, и҃. Ꙗ҆́</red>кѡ нача́тки є҆стества̀, содѣ́телю тва́ри, вселе́ннаѧ прино́ситъ тѝ гдⷭ҇и бг҃оно́сныѧ мч҃нки. тѣ́хъ мл҃твами в̾ ми́рѣ глꙋбо́цѣ, цр҃квь свою̀ и҆ гра́дъ сво́й, бцⷣы ра́ди соблюдѝ, є҆ди́не многомлⷭ҇тиве.</p>

</document>