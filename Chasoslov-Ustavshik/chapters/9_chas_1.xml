<document xmlns="http://www.ponomar.net/culiturgical">
<p>Н<red>ача́ло пе́рваго часа̀, глаго́летъ ѱало́мщикъ, а҆ми́нь. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, є҃. Г</red>л҃ы моѧ̀ внꙋшѝ гдⷭ҇и, разꙋмѣ́й зва́нїе моѐ. Воньмѝ гла́съ мл҃твы моеѧ̀, цр҃ю мо́й и҆ бж҃е мо́й. Ꙗ҆́кѡ к̾ тебѣ̀ помолю́сѧ гдⷭ҇и, заꙋ́тра ᲂу҆слы́ши гла́съ мо́й. Заꙋ́тра пред̾ста́нꙋ тѝ и҆ ᲂу҆́зриши мѧ̀, ꙗ҆́кѡ бг҃ъ не хотѧ́и без̾зако́нїе, ты̀ є҆сѝ. Не прїи́детъ к̾ тебѣ̀ лꙋка́внꙋѧи, ни пребꙋ́дꙋтъ же законопрестꙋ́пницы, пред̾ ѻ҆чи́ма твои́ма. Воз̾ненави́дѣлъ є҆сѝ всѧ̀ творѧ́щїѧ без̾зако́нїе, погꙋби́ши всѧ̀ гл҃ющїѧ лжꙋ̀. Мꙋ́жа кро́ви и҆ льсти́ва гнꙋша́етсѧ гдⷭ҇ь. А҆́зъ же мно́жествомъ млⷭ҇ти твоеѧ̀, в̾ни́дꙋ в̾ до́мъ тво́й, поклоню́сѧ къ цр҃кви ст҃ѣ́й твое́й в̾ стра́сѣ твое́мъ. Гдⷭ҇и, наста́ви мѧ пра́вдою твое́ю, вра́гъ мои́хъ ра́ди и҆спра́ви пред̾ собо́ю пꙋ́ть мо́й. Ꙗ҆́кѡ нѣ́сть во ᲂу҆стѣ́хъ и҆́хъ и҆́стины, срⷣце и҆́хъ сꙋ́етно. Гро́бъ ѿве́рстъ горта́нь и҆́хъ, ꙗ҆зы́ки свои́ми льща́хꙋ, сꙋдѝ и҆́мъ бж҃е. Да ѿпадꙋ́тъ ѿ мы́слей свои́хъ, по мно́жествꙋ нече́стїѧ и҆́хъ и҆зри́ни ѧ҆̀, ꙗ҆́кѡ прогнѣ́ваша тѧ̀ гдⷭ҇и. И҆ воз̾веселѧ́тсѧ всѝ ᲂу҆пова́ющїи на тѧ̀, во́ вѣки воз̾ра́дꙋютсѧ, и҆ всели́шисѧ в̾ ни́хъ. И҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ, ꙗ҆́кѡ ты̀ бл҃гослови́ши пра́ведника. Гдⷭ҇и ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.</p>

<p><red>ѱало́мъ, п҃ѳ. Г</red>дⷭ҇и прибѣ́жище бы́сть на́мъ в̾ ро́дъ и҆ ро́дъ. Пре́жде да́же гора́мъ не бы́ти, и҆ созда́тисѧ землѝ и҆ вселе́ннѣй, и҆ ѿ́ вѣка и҆ до́ вѣка ты̀ є҆сѝ. Не воз̾вратѝ чл҃ка во смире́нїе. и҆ ре́клъ є҆сѝ, ѡ҆брати́тесѧ сы́нове чл҃честїи. Ꙗ҆́кѡ ты́сѧща лѣ́тъ пред̾ ѻ҆чи́ма твои́ма гдⷭ҇и, ꙗ҆́кѡ де́нь вчера́шнїи и҆́же ми́мѡ и҆́де, и҆ стра́жа нощна́ѧ. Оу҆ничиже́нїѧ и҆́хъ є҆щѐ бꙋ́дꙋтъ. Оу҆́тро ꙗ҆́кѡ трава̀ ми́мѡ и҆́детъ, ᲂу҆́тро процвѣте́тъ и҆ пре́йдетъ, на́ вечеръ ѿпаде́тъ, ѡ҆жестѣ́етъ и҆ и҆́з̾схнетъ. Ꙗ҆́кѡ и҆счезо́хомъ гнѣ́вомъ твои́мъ, и҆ ꙗ҆́ростїю твое́ю смꙋти́хомсѧ. Положи́лъ є҆сѝ без̾зако́нїѧ на́ша пред̾ собо́ю. вѣ́къ на́шъ в̾ просвѣще́нїе лица̀ твоегѡ̀. Ꙗ҆́кѡ всѝ дні́е на́ши ѡ҆скꙋдѣ́ша, и҆ гнѣ́вомъ твои́мъ и҆счезо́хомъ. Лѣ́та на́ша ꙗ҆́кѡ паꙋчи́на паꙋча́хꙋсѧ. дні́е лѣ́тъ на́шихъ, въ ни́хже се́дмьдесѧтъ лѣ́тъ. а҆́ще ли же в̾ си́лахъ, ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆ болѣ́знь. ꙗ҆́кѡ прїи́де кро́тость на ны̀, и҆ нака́жемсѧ. Кто̀ свѣ́сть держа́вꙋ гнѣ́ва твоегѡ̀, и҆ ѿ́ страха твоегѡ̀ ꙗ҆́рость твою̀ и҆счестѝ. Десни́цꙋ твою̀ та́кѡ скажи́ ми, и҆ ѡ҆кова́нныѧ се́рдцемъ въ мꙋ́дрости. Ѡ҆братѝ гдⷭ҇и, доко́лѣ; и҆ ᲂу҆моле́нъ бꙋ́ди на рабы̀ своѧ̀. И҆спо́лнихомсѧ заꙋ́тра млⷭ҇ти твоеѧ̀ гдⷭ҇и. и҆ воз̾ра́довахомсѧ и҆ воз̾весели́хомсѧ. Во всѧ̀ днѝ на́ша воз̾весели́хомсѧ, за́ дни в̾ нѧ́же смири́лъ ны є҆сѝ, и҆ лѣ́та в̾ нѧ́же ви́дѣхомъ ѕла́ѧ. И҆ при́зри на рабы̀ своѧ̀, и҆ на дѣ́ла твоѧ̀, и҆ наста́ви сы́ны и҆́хъ. И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣ́ла рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>

<p><red>ѱало́мъ, р҃. М</red>и́лость и҆ сꙋ́дъ воспою̀ тебѣ̀ гдⷭ҇и. Пою̀ и҆ разꙋмѣ́ю в̾ пꙋтѝ непоро́чнѣ, когда̀ прїи́деши ко мнѣ̀. Прехожда́хъ в̾ неѕло́бїи срⷣца моегѡ̀, посредѣ̀ до́мꙋ моегѡ̀. Не пред̾лага́хъ пред̾ ѻ҆чи́ма мои́ма, ве́щь законопрестꙋ́пнꙋ. творѧ́щїѧ престꙋпле́нїе воз̾ненави́дѣхъ. Не прильпѐ мнѣ̀ срⷣце лꙋка́во. ᲂу҆клонѧ́ющагосѧ ѿ менѐ лꙋка́ваго не позна́хъ. Ѡ҆клевета́ющаго та́й и҆́скренѧго своегѡ̀, сегѡ̀ и҆з̾гонѧ́хъ. го́рдымъ ѻ҆́комъ и҆ несы́тымъ срⷣцемъ с̾ си́мъ не ꙗ҆дѧ́хъ. Ѻ҆́чи моѝ на вѣ́рныѧ землѝ, посажда́ти и҆́хъ с̾ собо́ю. Ходѧ́и по пꙋтѝ непоро́чнꙋ, се́й ми слꙋжа́ше. не живѧ́ше посредѣ̀ до́мꙋ моегѡ̀, творѧ́и горды́ню. Глаго́лѧи не пра́веднаѧ, не и҆справлѧ́ше пред̾ ѻ҆чи́ма мои́ма. Во ᲂу҆́трїѧ и҆з̾бива́хъ всѧ̀ грѣ́шныѧ землѝ, потреби́ти ѿ́ града гдⷭ҇нѧ, всѧ̀ дѣ́лающїѧ без̾зако́нїе.</p>

<p><red>сла́ва, и҆ ны́нѣ. а҆</red>ллилꙋ́їѧ а҆ллилꙋ́їѧ сла́ва тебѣ̀ бж҃е, <red>гⷤ. г</red>дⷭ҇и поми́лꙋй, <red>три́жды. с</red>ла́ва, <red>т</red>ропа́рь, дню̀, и҆лѝ ст҃о́мꙋ. <red>и҆ нн҃ѣ, боⷢ҇. Ч</red>то́ тѧ нарече́мъ. <red>а҆́ще ли же по́стъ, пое́мъ на́ гласъ, ѕ҃. З</red>аꙋ́тра ᲂу҆слы́ши гла́съ мо́й цр҃ю мо́й, и҆ бж҃е мо́й. <red>гⷤ. и҆ покло́ны, трѝ. сти́хъ: ꙗ҆́</red>кѡ к̾ тебѣ̀ помолю́сѧ гдⷭ҇и. <red>сти́хъ: г</red>л҃ы моѧ̀ внꙋшѝ гдⷭ҇и, разꙋмѣ́й зва́нїе моѐ. <red>сла́ва, и҆ ны́нѣ, боⷢ҇. Ч</red>то́ тѧ нарече́мъ, ѽ ѡ҆бра́дованнаѧ; не́бо, ꙗ҆́кѡ восїѧ́ла є҆сѝ сл҃нце пра́вдѣ. ра́й, ꙗ҆́кѡ возрасти́ла є҆сѝ цвѣ́тъ нетлѣ́нїѧ. дв҃ꙋ, ꙗ҆́кѡ пребыла̀ є҆сѝ нетлѣ́нна чⷭ҇таѧ; мт҃рь, ꙗ҆́кѡ и҆мѣ́ла є҆сѝ на рꙋкꙋ̀ сн҃а всѣ́хъ бг҃а. тогѡ̀ молѝ спасти́сѧ дш҃а́мъ на́шимъ.</p>

<p><red>а҆́щели по́стъ, сїѧ̀ два̀ тропарѝ пое́мъ, по три́жды, сти́хъ: С</red>топы̀ моѧ̀ напра́ви по словесѝ твоемꙋ̀, и҆ да не ѡ҆долѣ́етъ ми всѧ́ко без̾зако́нїе. и҆зба́ви мѧ ѿ клеветы̀ чл҃ческїѧ, и҆ сохраню̀ за́повѣди твоѧ̀. лицѐ твоѐ просвѣтѝ на раба̀ твоегѡ̀, и҆ наꙋчи́ мѧ ѡ҆правда́нїемъ твои́мъ. <red>Д</red>а и҆спо́лнѧтсѧ ᲂу҆ста̀ моѧ̀ похвалы̀, ꙗ҆́кѡ да воспою̀ сла́вꙋ твою̀, ве́сь де́нь велелѣ́потꙋ твою̀. <red>т</red>рⷭ҇то́е, и҆ по ѻ҆́ч҃е на́шъ. <red>к</red>онда́къ дню̀, и҆лѝ ст҃о́мꙋ, и҆лѝ пра́здникꙋ.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. <red>та́же, моли́тва: Х</red>рⷭ҇тѐ свѣ́те и҆́стинныи, и҆́же просвѣ ща́ѧ и҆ ѡ҆свѣща́ѧ всѧ́когѡ чл҃ка грѧдꙋ́щагѡ в̾ ми́ръ, да зна́менаетсѧ на на́съ свѣ́тъ лица̀ твоегѡ̀ гдⷭ҇и, ꙗ҆́кѡ да в̾не́мъ ходѧ́ще ᲂу҆́зримъ свѣ́тъ, неприкоснове́нныѧ тѝ сла́вы, и҆спра́ви стопы̀ на́ша, к̾ дѣ́ланїю за́повѣдей твои́хъ, мл҃твами пречⷭ҇тыѧ тѝ мт҃ре, и҆ всѣ́хъ ст҃ы́хъ твои́хъ, ꙗ҆́кѡ бл҃гослове́нъ є҆сѝ во́ вѣки, а҆ми́нь. <red>и҆ коне́чныи ѿпꙋ́стъ.</red></p>

<p>А҆́<red>щели по́стъ, по ѻ҆́ч҃е на́шъ, гл҃ютсѧ тропарѝ: гла́съ, д҃. С</red>ко́рѡ пред̾варѝ да́же непорабо́тимсѧ, врази́ бо хꙋ́лѧтъ тѧ, и҆ претѧ́тъ на́мъ хрⷭ҇тѐ бж҃е. но поразѝ крⷭ҇то́мъ свои́мъ борю́щихсѧ с̾ на́ми. да разꙋмѣ́ютъ, коли́кѡ мо́жетъ правосла́вныхъ вѣ́ра, мл҃твами бцⷣы, є҆ди́не чл҃колю́бче. <red>сла́ва. гла́съ, ѕ҃. П</red>ремꙋ́дрости наста́вниче, и҆ смы́слꙋ да́вче, немꙋ́дрымъ наказа́телю, и҆ ни́щимъ защи́тителю, ᲂу҆твердѝ и҆ вразꙋмѝ срⷣце моѐ влⷣко. ты̀ да́ждь ми сло́во, є҆́же ѻ҆́ч҃ее є҆диноро́дное сло́во. се́бо ᲂу҆стна́ма мои́ма невоз̾браню̀, є҆́же зва́ти тѝ, млⷭ҇тиве поми́лꙋй мѧ па́дшагѡ. <red>и҆ ны́нѣ. П</red>ресла́внꙋю хрⷭ҇то́вꙋ мт҃рь, и҆ ст҃ы́хъ а҆́гг҃лъ ст҃ѣ́йшꙋ, немо́лчнѡ воспое́мъ се́рдцемъ и҆ ᲂу҆стна́ми, бцⷣꙋ тѧ̀ и҆сповѣ́дающе, ꙗ҆́кѡ вои́стинꙋ ро́ждьшꙋю на́мъ бг҃а воплоще́на, и҆ молѧ́щꙋюсѧ непреста́ннѡ, ѡ҆ дш҃а́хъ на́шихъ. <red>Г</red>дⷭ҇и поми́лꙋй, м҃. <red>И҆́</red>же на всѧ́ко вре́мѧ.<red> г</red>дⷭ҇и поми́лꙋй, гⷤ. <red>сла́ва, и҆ ны́нѣ, ч</red>естнѣ́йшꙋю херꙋви́мъ. <red>и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й гл҃етъ: б</red>ж҃е ᲂу҆ще́дри ны. <red>и҆</red>твори́мъ вели́кїѧ покло́ны, с̾ мл҃твою ст҃а́гѡ є҆фре́ма. и҆ про́чихъ, в҃і, мета́нїй. и҆ па́ки вышепи́саннꙋю мл҃твꙋ, гдⷭ҇и и҆ влⷣко животꙋ̀ моемꙋ̀, всю̀ до конца̀, и҆ покло́нъ, є҆ди́нъ. <red>т</red>рⷭ҇то́е, <red>и҆</red> по ѻ҆́ч҃е на́шъ, гдⷭ҇и поми́лꙋй, в҃і. <red>и҆ моли́тва: Х</red>рⷭ҇тѐ свѣ́те и҆́стинныи, и҆́же просвѣ ща́ѧ и҆ ѡ҆свѣща́ѧ всѧ́когѡ чл҃ка грѧдꙋ́щагѡ в̾ ми́ръ, да зна́менаетсѧ на на́съ свѣ́тъ лица̀ твоегѡ̀ гдⷭ҇и, ꙗ҆́кѡ да в̾не́мъ ходѧ́ще ᲂу҆́зримъ свѣ́тъ, неприкоснове́нныѧ тѝ сла́вы, и҆спра́ви стопы̀ на́ша, к̾ дѣ́ланїю за́повѣдей твои́хъ, мл҃твами пречⷭ҇тыѧ тѝ мт҃ре, и҆ всѣ́хъ ст҃ы́хъ твои́хъ, ꙗ҆́кѡ бл҃гослове́нъ є҆сѝ во́ вѣки, а҆ми́нь. <red>та́же, ѻ҆</red>бы́чныи ѿпꙋ́стъ днѧ̀ тогѡ̀, <red>и҆</red> настоѧ́щагѡ ст҃а́гѡ.</p>

</document>