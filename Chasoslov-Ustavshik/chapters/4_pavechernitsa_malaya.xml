<document xmlns="http://www.ponomar.net/culiturgical">
<p><red>ПА́ВЕЧЕРНИЦА МА́ЛАѦ</red></p>

<p>П<red>о ѻ҆бы́чаю бл҃гослови́вшꙋ і҆єре́ю, и҆ мы̀ глаго́лемъ, а҆</red>ми́нь.<red> Ц</red>р҃ю нбⷭ҇ныи, ᲂу҆тѣ́шителю, д́ш҃е и҆́стинныи, и҆́же вездѣ̀ сы́и, и҆ всѧ̀ и҆сполнѧ́ѧ, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ в̾ны̀. и҆ ѡ҆чи́сти ны ѿ всѧ́кїѧ скве́рны, и҆ спасѝ бл҃же дш҃а на́ша.</p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ. <red>гⷤ, и҆ покло́ны трѝ.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй, <red>три́жды. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ. да ст҃и́тсѧ и҆́мѧ твоѐ. да прїи́детъ црⷭ҇твїе твоѐ. да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь. и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ нев̾ведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>та́же, і҆єре́й: ꙗ҆́</red>кѡ твоѐ є҆́сть црⷭ҇тво.</p>

<p><red>а҆</red>ми́нь. <red>Г</red>дⷭ҇и помилꙋй, в҃і. <red>сла́ва, и҆ ны́нѣ. П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾]. П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾]. П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́нъ].</red></p>

<p><red>ѱало́мъ, н҃. П</red>оми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.</p>

<p><red>ѱало́мъ, ѯ҃ѳ. Б</red>ж҃е в̾ по́мощь мою̀ воньмѝ, гдⷭ҇и помощи́ ми потщи́сѧ. Да постыдѧ́тсѧ, и҆ посра́мѧтсѧ и҆́щꙋщїи дꙋ́шꙋ мою̀. Да воз̾вратѧ́тсѧ в̾спѧ́ть и҆ постыдѧ́тсѧ, мы́слѧщїи мѝ ѕла́ѧ. Да воз̾вратѧ́тсѧ а҆́бїе стыдѧ́щесѧ, глаго́лющїи мѝ бла́гоже бла́гоже. Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀, всѝ и҆́щꙋщїи тебѐ бж҃е. И҆ глаго́лютъ вы́нꙋ, да воз̾вели́читсѧ гдⷭ҇ь лю́бѧщїи спасе́нїе твоѐ. А҆́зъ же ни́щь є҆́смь и҆ ᲂу҆бо́гъ, бж҃е помози́ ми. Помо́щникъ мо́й и҆ и҆зба́витель мо́й є҆сѝ ты̀ гдⷭ҇и не закоснѝ.</p>

<p><red>ѱало́мъ, рм҃в. Г</red>дⷭ҇и ᲂу҆слы́ши моли́твꙋ мою̀, внꙋшѝ моле́нїе моѐ во и҆́стинѣ твое́й, ᲂу҆слы́ши мѧ в̾ пра́вдѣ твое́й. И҆ не вни́ди в̾ сꙋ́дъ с̾ рабѡ́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́и. Ꙗ҆́кѡ погна̀ вра́гъ дш҃ꙋ мою̀, смири́лъ є҆́сть в̾ землѝ живо́тъ мо́й. Посади́лъ мѧ є҆́сть в̾ те́мныхъ ꙗ҆́кѡ ме́ртвыѧ вѣ́кꙋ, и҆ ᲂу҆ны̀ во мнѣ̀ дх҃ъ мо́й. во мнѣ̀ смꙋти́сѧ срⷣце моѐ. Помѧнꙋ́хъ днѝ дре́внїѧ. поꙋчи́хсѧ во всѣ́хъ дѣ́лѣхъ твои́хъ, и҆ въ дѣ́лѣхъ рꙋ́кꙋ твое́ю поꙋча́хсѧ. Воз̾дѣ́хъ к̾ тебѣ̀ рꙋ́цѣ моѝ, дш҃а моѧ̀ ꙗ҆́кѡ землѧ̀ без̾во́днаѧ тебѣ̀. Ско́рѡ ᲂу҆слы́ши мѧ гдⷭ҇и, и҆счезѐ дх҃ъ мо́й. Не ѿвратѝ лица̀ твоегѡ̀ ѿ менѐ, и҆ ᲂу҆подо́блюсѧ низ̾ходѧ́щимъ в̾ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ᲂу҆пова́хъ. Скажѝ мнѣ̀ гдⷭ҇и пꙋ́ть во́ньже пойдꙋ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. И҆зми́ мѧ ѿ вра́гъ мои́хъ, гдⷭ҇и к̾ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гі́и наста́витъ мѧ̀ на́ землю пра́вꙋ. И҆́мене твоегѡ̀ ра́ди гдⷭ҇и, живи́ши мѧ, пра́вдою твое́ю и҆зведе́ши ѿ печа́ли дш҃ꙋ мою̀. И҆ ми́лостїю твое́ю потреби́ши врагѝ моѧ̀, и҆ погꙋби́ши всѧ̀ стꙋжа́ющїѧ дш҃и мое́й, ꙗ҆́кѡ а҆́зъ ра́бъ тво́й є҆́смь.</p>

<p><red>та́же, С</red>ла́ва в̾вы́шнихъ бг҃ꙋ, и҆ наземлѝ ми́ръ, в̾ человѣ́цѣхъ бл҃говоле́нїе. хва́лимъ тѧ̀, бл҃гослови́мъ тѧ̀ <red>[покло́н̾],</red> кла́нѧемтисѧ, славосло́вимъ тѧ̀ <red>[покло́н̾],</red> бл҃годари́мъ тѧ̀ вели́кїѧ ра́ди сла́вы твоеѧ̀ <red>[покло́н̾]. </red>гдⷭ҇и цр҃ю нбⷭ҇ныи, бж҃е ѻ҆́ч҃е вседержи́телю, и҆ гдⷭ҇и сн҃е є҆диноро́дныи і҆с҃е хрⷭ҇тѐ, и҆ ст҃ы́и д́ш҃е. гдⷭ҇и бж҃е а҆́гньче бж҃їи сн҃е ѻ҆ч҃ь. взе́млѧи грѣхѝ ми́ра поми́лꙋй на́съ. взе́млѧи грѣхѝ ми́ра прїимѝ моли́твы на́ша. сѣдѧ́и ѡ҆деснꙋ́ю ѻ҆ц҃а поми́лꙋй на́съ. ꙗ҆́кѡ ты̀ є҆ди́нъ ст҃ъ, ты̀ є҆ди́нъ гдⷭ҇ь і҆с҃ъ хрⷭ҇то́съ, въ сла́вꙋ бг҃ꙋ ѻ҆ц҃ꙋ, а҆ми́нь. <red>Н</red>а всѧ́кꙋ но́щь бл҃гословлю́ тѧ, и҆ восхвалю̀ и҆́мѧ твоѐ во́ вѣки, и҆ в̾ вѣ́къ вѣ́ка. <red>Г</red>дⷭ҇и прибѣ́жище бы́сть на́мъ, в̾ ро́дъ и҆ ро́дъ. а҆́зъ рѣ́хъ, гдⷭ҇и поми́лꙋй мѧ, и҆ и҆сцѣлѝ дш҃ꙋ мою̀, ꙗ҆́кѡ согрѣши́хъ тебѣ̀. гдⷭ҇и к̾ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й, ꙗ҆́кѡ ѿ тебѐ є҆́сть и҆сто́чникъ живота̀. во́ свѣтѣ твое́мъ ᲂу҆́зримъ свѣ́тъ. проба́ви ми́лость твою̀ вѣ́дꙋщимъ тѧ̀. <red>С</red>подо́би гдⷭ҇и в̾ но́щь сїю̀, без̾ грѣха̀ сохрани́тисѧ на́мъ. бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ. и҆ хва́льно и҆ просла́влено и҆́мѧ твоѐ во́ вѣки, а҆ми́нь. <red>Б</red>ꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ᲂу҆пова́хомъ натѧ̀. бл҃гослове́нъ є҆сѝ гдⷭ҇и, наꙋчѝ на́съ ѡ҆правда́нїемъ твои́мъ. бл҃гослове́нъ є҆сѝ влⷣко, вразꙋмѝ на́съ ѡ҆правда́нїемъ твои́мъ. бл҃гослове́нъ є҆сѝ ст҃ы́и, просвѣтѝ на́съ ѡ҆правда́нїемъ твои́мъ. <red>Г</red>дⷭ҇и млⷭ҇ть твоѧ̀ во́ вѣки, и҆ дѣ́ла рꙋ́кꙋ твое́ю не пре́зри. тебѣ̀ подоба́етъ хвала̀, тебѣ̀ подоба́етъ пѣ́нїе. тебѣ̀ сла́ва подоба́етъ, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

<p><red>И҆сповѣ́данїе правосла́вныѧ вѣ́ры, пе́рвагѡ собо́ра. В</red>ѣ́рꙋю во є҆ди́наго бг҃а ѻ҆ц҃а вседержи́телѧ, творца̀ нб҃ꙋ и҆ землѝ, ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннаго пре́жде всѣ́хъ вѣ́къ. Свѣ́та ѿ́ свѣта, бг҃а и҆́стинна ѿ́ бг҃а и҆́стинна, рожде́на а҆ не сотворе́на, є҆диносꙋ́щна ѻ҆ц҃ꙋ, и҆́мже всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ с̾ ше́дшагѡ с̾ небе́съ, и҆ воплоти́вшагосѧ ѿ дх҃а ст҃а, и҆ мр҃і́и дв҃ы вочл҃чьшасѧ. Распѧ́таго заны̀ припонті́йстѣмъ пила́тѣ, страда́вша и҆ погребе́на, и҆ воскрⷭ҇шаго в̾ тре́тїй де́нь по писа́нїихъ. И҆ воз̾ше́дшаго на нб҃са̀, и҆ сѣдѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щаго со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀.</p>

<p><red>втора́гѡ собо́ра. И҆</red> въ дх҃а ст҃а́го гдⷭ҇а и҆́стиннаго и҆ животворѧ́щаго, и҆́же ѿ ѻ҆ц҃а и҆сходѧ́щаго, и҆́же со ѻ҆ц҃е́мъ и҆ сн҃омъ с̾ поклонѧ́ема и҆ с̾ сла́вима, глаго́лавшаго проро́ки. И҆ во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхо́въ. Ча́ю воскресе́нїѧ ме́ртвымъ. И҆ жи́зни бꙋ́дꙋщагѡ вѣ́ка, а҆ми́нь.</p>

<p>П<red>осе́мъ, кано́нъ, прест҃ѣ́й бцⷣѣ, во ѡ҆кта́и гла́сꙋ. </red>В<red>ъ кѣ́лїѧхъ глаго́лемъ, кано́нъ, прест҃ѣ́й бцⷣѣ. творе́нїе ѳео́фаново. гла́съ, и҃. пѣ́снь, а҃. і҆рмо́съ. В</red>о́дꙋ проше́дъ ꙗ҆́кѡ по́ сꙋхꙋ, и҆зъ є҆ги́петска ѕла̀ и҆збѣжа́въ, і҆и҃льтѧнинъ вопїѧ́ше, и҆зба́вителю бг҃ꙋ на́шемꙋ пое́мъ.</p>

<p><red>припѣ́въ. </red>П<red>рест҃а́ѧ гжⷭ҇е бцⷣе спасѝ на́съ. М</red>но́гими содержи́мъ напа́стьми, к̾ тебѣ̀ прибѣга́ю спасе́нїѧ и҆скі́й, ѽ мт҃и сло́вꙋ и҆ дв҃о, ѿ лю́тыхъ и҆ нꙋ́жныхъ мѧ спасѝ. <red>С</red>трасте́й мѧ смꙋща́ютъ прило́зи, и҆ мно́гїѧ печа́ли и҆сполнѧ́ютъ ми дш҃ꙋ, ᲂу҆мирѝ ѻ҆трокови́це, тишино́ю сн҃а и҆ бг҃а твоегѡ̀ всенепоро́чнаѧ. <red>сла́ва. С</red>п҃са ро́ждьшꙋю тѧ̀ и҆ бг҃а, молю̀ дв҃це и҆зба́вити мѧ̀ ѿлю́тъ. к̾тебѣ́ бо нн҃ѣ прибѣга́ю, простира́ѧ дш҃ю и҆ помышле́нїе. <red>и҆ нн҃ѣ. В</red>ъ ско́рби мѧ сꙋ́ща и҆ в̾ тꙋзѣ̀, посѣще́нїѧ бжⷭ҇твенагѡ промышле́нїѧ є҆́же ѿтебѐ сподо́би, є҆ди́на бг҃омт҃и ꙗ҆́кѡ бл҃га̀ бл҃го́мꙋ же роди́тельнице.</p>

<p><red>пѣ́снь, г҃. і҆рмо́съ. Н</red>бⷭ҇номꙋ крꙋ́гꙋ верхотво́рче гдⷭ҇и, и҆ цр҃кви зижди́телю, ты̀ менѐ ᲂу҆твердѝ в̾ любвѝ свое́й, жела́нїемъ сы́и кра́й, и҆ вѣ́рнымъ ᲂу҆тверже́нїе, є҆ди́не чл҃колю́бче. <red>З</red>астꙋпле́нїе и҆ покро́въ жи́зни мое́й, положи́хъ тѧ бг҃ороди́телнице дв҃о, ты̀ менѐ ѡ҆кормѝ къ приста́нищꙋ своемꙋ̀, бл҃ги́мъ вино́вна, и҆ вѣ́рнымъ ᲂу҆тверже́нїе, є҆ди́на всепѣ́таѧ. <red>М</red>олю̀ дв҃це, дш҃е́вное смꙋще́нїе, и҆ печа́ли бꙋ́рю разори́ти ми. ты́ бо бг҃оневѣ́стнаѧ, нача́лника тишинѣ̀ хрⷭ҇та̀ родила̀ є҆сѝ, є҆ди́на пречⷭ҇таѧ. <red>сла́ва. Б</red>л҃года́телѧ ро́ждьши до́брымъ вино́внаго, бл҃годѣѧ́нїѧ бога́тство всѣ́мъ и҆сточѝ. всѧ́бо мо́жеши, ꙗ҆́кѡ си́льна в̾ крѣ́пости, хрⷭ҇та̀ ро́ждьши бг҃обл҃же́ннаѧ. <red>и҆ ны́нѣ. Л</red>ю́тыми недꙋ́ги, и҆ болѣ́знеными страстьмѝ и҆стѧза́емꙋ, дв҃о ты́ ми помозѝ, и҆сцѣле́нїемъ бо неѡ҆скꙋ́дно тѧ̀ зна́ю сокро́вище, некра́домо и҆ неи҆здае́мо.</p>

<p><red>Г</red>дⷭ҇и поми́лꙋй, гⷤ. <red>сла́ва, и҆ ны́нѣ. сѣда́ленъ. гла́съ, и҃. Ꙗ҆́</red>кѡ всенепоро́чнаѧ невѣ́сто творцꙋ̀, ꙗ҆́кѡ не и҆скꙋсомꙋ́жнаѧ мт҃и и҆зба́вителѧ прїѧ́телище, ꙗ҆́кѡ сꙋ́щи ᲂу҆тѣ́шителѧ всепѣ́таѧ, без̾зако́нїю мѧ сꙋ́ща скве́рно жили́ще, и҆ бѣсѡ́мъ и҆гра́лище в̾ ра́зꙋмѣ бы́вша, потщи́сѧ си́хъ ѕлодѣ́йствїѧ мѧ и҆зба́вити, свѣ́тло жили́ще добродѣ́тельми содѣ́лавши, свѣтода́тельнаѧ и҆ нетлѣ́ннаѧ, раз̾женѝ ѻ҆́блакъ страсте́й, и҆ вы́шнѧгѡ прича́стїѧ сподо́би, и҆ свѣ́тꙋ невече́рнемꙋ мл҃твами сѝ.</p>

<p><red>пѣ́снь, д҃. і҆рмо́съ. О</red>у҆слы́шахъ гдⷭ҇и смотре́нїѧ твоегѡ̀ та́инство, разꙋмѣ́хъ дѣ́ла твоѧ̀, и҆ просла́вихъ твоѐ бжⷭ҇тво̀. <red>С</red>трасте́й мои́хъ смꙋще́нїе, ꙗ҆́же ко́рмчїю ро́ждьши гдⷭ҇а, бꙋ́рю ᲂу҆ти́ши мои́хъ прегрѣше́нїй, бг҃оневѣ́стнаѧ. <red>М</red>лрⷭ҇дїѧ бе́зднꙋ призыва́ющꙋ твою̀ пода́ждь ми, ꙗ҆́же бл҃госе́рдаго ро́ждьши, и҆ сп҃са всѣ́мъ пою́щимъ тѧ̀. <red>сла́ва. Н</red>аде́жꙋ и҆ ᲂу҆тверже́нїе, и҆ спасе́нїѧ стѣ́нꙋ недви́жимꙋ, стѧжа́вше тѧ̀ всенепоро́чнаѧ, ѕлолю́тыхъ всѣ́хъ и҆збавлѧ́емсѧ. <red>и҆ ны́нѣ. Н</red>а ѻ҆дрѣ̀ болѣ́зни моеѧ̀ грѣхо́внѣ слежа́ща мѧ̀, ꙗ҆́кѡ чл҃колюби́ва, помози́ ми бцⷣе мт҃и при́снѡ дв҃о.</p>

<p><red>пѣ́снь, є҃. і҆рмоⷭ҇. П</red>росвѣтѝ на́съ повелѣ́нїемъ сѝ гдⷭ҇и, и҆ мы́шцею высо́кою, твоегѡ̀ ми́ра пода́ждь на́мъ, є҆ди́не чл҃колю́бче. <red>И҆</red>спо́лни чⷭ҇таѧ весе́лїѧ живота̀ на́шегѡ, твою̀ нетлѣ́ннꙋю даю́щи ра́дость, весе́лїѧ ро́ждьши сꙋ́щагѡ винꙋ̀. <red>И҆</red>зба́ви на́съ ѿ бѣ́дъ бцⷣе чⷭ҇таѧ, вѣ́чное ро́ждьши и҆збавле́нїе, и҆ ми́ра всѧ́къ ᲂу҆́мъ преи҆мꙋ́щаго. <red>сла́ва. Р</red>азрѣшѝ мглꙋ̀ прегрѣше́нїй мои́хъ бг҃оневѣ́сто, свѣ́томъ твоеѧ̀ свѣ́тлости, ꙗ҆́же свѣ́тъ ро́ждьшаѧ бжⷭ҇твеный и҆ превѣ́чный. <red>и҆ ны́нѣ. И҆</red>сцѣлѝ чⷭ҇таѧ дꙋшѝ моеѧ̀ неможе́нїе, посѣще́нїемъ сѝ ᲂу҆бѣ́ждьшисѧ, и҆ здра́вїе мольба́ми сѝ пода́ждь мѝ.</p>

<p><red>пѣ́снь, ѕ҃. і҆рмо́съ. М</red>л҃твꙋ пролїю̀ ко́ гдⷭ҇ꙋ, и҆ томꙋ̀ возвѣщꙋ̀ печа́ль мою̀, ꙗ҆́кѡ ѕѡ́лъ дꙋша̀ моѧ̀ напо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на, ѿтлѝ бж҃е мо́й воз̾веди́ мѧ. <red>С</red>ме́рти и҆ тлѝ ꙗ҆́кѡ спа́слъ є҆́сть, са́мъ сѧ и҆з̾да́въ насме́рть, тлѣ́нїемъ и҆ сме́ртїю моѐ є҆стество̀ ꙗ҆́то бы́вшеє. дв҃о молѝ гдⷭ҇а и҆ сн҃а своего̀, врагѡ́въ ѕлодѣ́йствїѧ мѧ̀ и҆зба́вити. <red>З</red>астꙋ́пницꙋ тѧ̀ животꙋ̀ свѣ́мъ, и҆ храни́тельницꙋ тве́рдꙋ дв҃це, напа́стєй рѣша́щꙋ молвы̀, и҆ нало́ги бѣсѡ́мъ ѿгонѧ́щꙋ. и҆ молю́сѧ всегда̀, страсте́й мѧ и҆зба́вити всенепоро́чнаѧ. <red>сла́ва. Ꙗ҆́</red>кѡ стѣ́нꙋ и҆ прибѣ́жище стѧжа́хѡмъ, и҆ дш҃а́мъ тѧ̀ соверше́ное спасе́нїе, и҆ простра́н̾ство в̾ско́рбѣхъ ѻ҆трокови́це. и҆ свѣ́томъ тѝ при́снѡ ра́дꙋемсѧ, ѽ влⷣчце, ны́нѣ на́съ ѿ страсте́й и҆ бѣ́дъ спасѝ. <red>и҆ нн҃ѣ. Н</red>а ѻ҆дрѣ̀ ны́нѣ не́мощїю низ̾лежꙋ̀, и҆ нѣ́сть и҆сцѣле́нїѧ пло́ти мое́й. но ꙗ҆́же бг҃а и҆ сп҃са ми́рꙋ, и҆ и҆зба́вителѧ недꙋ́гѡмъ ро́ждьшаѧ, тебѣ̀ молю́сѧ бл҃го́й, ѿ и҆стлѣ́нїѧ болѣ́зней воста́ви мѧ.</p>

<p><red>Г</red>дⷭ҇и поми́лꙋй, гⷤ. <red>сла́ва, и҆ нн҃ѣ. конда́къ. гла́съ, ѕ҃. З</red>астꙋ́пнице хрⷭ҇тїѧ́нѡмъ непосты́днаѧ, хода́таице ко творцꙋ̀ непрело́жнаѧ, непре́зри грѣ́шныхъ моле́нїѧ гла́сы. но пред̾варѝ ꙗ҆́кѡ бл҃га̀ на́ помощь на́шꙋ, вѣ́рнѡ вопїю́щихъ тѝ. ᲂу҆скорѝ намл҃твꙋ, и҆ потщи́сѧ на ᲂу҆моле́нїе, застꙋпа́ющи при́снѡ бцⷣе чтꙋ́щихъ тѧ̀.</p>

<p><red>и҆́косъ. П</red>рострѝ дла́ни своѝ, и҆́маже всѣ́хъ влⷣкꙋ ꙗ҆́кѡ младе́нца прїѧ́тъ, замно́жество бл҃гости, не ѡ҆ста́ви на́съ всегда̀ надѣ́ющихсѧ натѧ̀. бо́дреною сѝ мл҃твою, и҆ неи҆сче́тною просты́нею ᲂу҆ще́дри на́съ, и҆ пода́ждь дш҃а́мъ на́шимъ милосе́рдїе своѐ во́ вѣки и҆сточа́ющи. тебе́ бо и҆́мамы грѣ́шнїи застꙋ́пницꙋ, ѿнаходѧ́щихъ наны̀ бѣ́дъ и҆ ѕѡ́лъ. но ꙗ҆́кѡ и҆мꙋ́щи милосе́рдїѧ щедро́ты, ᲂу҆скорѝ на мл҃твꙋ, и҆ потщи́сѧ на ᲂу҆моле́нїе, застꙋпа́ющи при́снѡ бцⷣе чтꙋ́щихъ тѧ̀.</p>

<p><red>пѣ́снь, з҃. і҆рмо́съ. И҆́</red>же ѿ і҆юде́и доше́дше ѻ҆́троцы въ вавило́нъ дре́вле, вѣ́рою ᲂу҆тверже́нїи, пла́мень пе́щныи попра́вше глаго́люще, ѻ҆ц҃ъ на́шихъ бж҃е блгⷭ҇ве́нъ є҆сѝ. <red>Н</red>а́ше спасе́нїе ꙗ҆́коже восхотѣ̀ сп҃се, ᲂу҆стро́ити во́ чрево дв҃ыѧ всели́сѧ. ю҆́же ми́рꙋ застꙋ́пницꙋ показа̀. ѻ҆ц҃ъ на́шихъ бж҃е бл҃гослове́нъ є҆сѝ. <red>В</red>оли́телѧ ми́лости, є҆го́же родѝ мт҃и нн҃ѣ ᲂу҆молѝ, и҆зба́вити мѧ ѿ прегрѣше́нїй и҆ дш҃е́вныѧ скве́рны, сн҃ꙋ твоемꙋ̀ зовꙋ́ща, ѻ҆ц҃ъ на́шихъ бж҃е бл҃гослове́нъ є҆сѝ. <red>сла́ва. С</red>окро́вище спасе́нїѧ, и҆ и҆сто́чникъ нетлѣ́нїѧ, тебѐ ро́ждьшꙋю, сто́лпъ ᲂу҆тверже́нїѧ, и҆ две́рь покаѧ́нїѧ, вопїю́щимъ показа̀, ѻ҆ц҃ъ на́шихъ бж҃е бл҃гослове́нъ є҆сѝ. <red>и҆ ны́нѣ. Т</red>ѣле́сныѧ недꙋ́ги, и҆ дꙋше́вныѧ грѣхѝ, бг҃ороди́телнице, любо́вїю пристꙋпа́ющимъ къ кро́вꙋ твоемꙋ̀ дв҃це, и҆сцѣли́ти сподо́би, ꙗ҆́же сп҃са хрⷭ҇та̀ на́мъ ро́ждьшаѧ.</p>

<p><red>пѣ́снь, и҃. і҆рмо́съ. Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те, и҆ превозноси́те є҆гѡ̀ во́ вѣки. <red>П</red>о́мощи ꙗ҆́же ѿтебѐ тре́бꙋющїѧ, не пре́зри дв҃о пою́щїѧ, и҆ превозносѧ́щїѧ хрⷭ҇та̀ во́ вѣки. <red>Н</red>еможе́нїе дꙋшѝ моеѧ̀ и҆сцѣлѧ́еши и҆ тѣле́сныѧ болѣ́зни дв҃о, ꙗ҆́кѡ да тѧ̀ пое́мъ, и҆ превозно́симъ чⷭ҇тꙋю во́ вѣки.<red> сла́ва. И҆</red>сцѣле́нїемъ бога́тство и҆злива́еши, вѣ́рнѡ пою́щимъ тѧ̀ дв҃це, и҆ превозносѧ́щимъ хрⷭ҇та̀ во́ вѣки. <red>и҆ ны́нѣ. Н</red>апа́стныѧ ты̀ прило́ги ѿгонѧ́еши, и҆ страстны́ѧ нахо́ды дв҃о, ꙗ҆́кѡ да тѧ̀ пое́мъ и҆ превозно́симъ чⷭ҇тꙋю во́ вѣки.</p>

<p><red>пѣ́снь, ѳ҃. і҆рмо́съ. В</red>ои́стинꙋ бцⷣꙋ тѧ̀ и҆сповѣ́дающе, спасе́ннїи тобо́ю дв҃це чⷭ҇таѧ, съ небе́сными вѡ́и тѧ̀ велича́емъ. <red>Т</red>о́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ̀ сле́зы ѿе́мшагѡ, дв҃це хрⷭ҇та̀ ро́ждьшаѧ. <red>Р</red>а́дости моѐ се́рдце и҆спо́лни дв҃о, ꙗ҆́же ра́дости прїе́мши и҆сполне́нїе грѣхо́внꙋю печа́ль потреблѧ́ющи. <red>сла́ва. С</red>вѣ́та твоегѡ̀ зарѧ́ми просвѣтѝ дв҃о, мра́къ невѣ́денїѧ ѿгонѧ́щи, бл҃говѣ́рнѡ бцⷣꙋ тѧ̀ и҆сповѣ́дающихъ. <red>и҆ ны́нѣ. В</red>ъ мѣ́сто ѡ҆ѕлобле́нїѧ, не́мощи низ̾лежа́щаго, дв҃о и҆сцѣлѝ, и҆з̾ нездра́вїѧ воздра́вїе претворѧ́ющи.</p>

<p><red>п</red>о кано́нѣ же. <red>д</red>осто́йнѡ є҆́сть. <red>т</red>рⷭ҇тое, и҆ по ѻ҆́ч҃е на́шъ. <red>т</red>ропа́рь, дню̀, и҆ хра́мꙋ. <red>а҆́</red>щели хра́мъ хрⷭ҇то́въ, и҆лѝ бцⷣы глаго́ли пре́же хра́мꙋ. пото́мъ же дню̀.</p>

<p><red>та́же, тропа́рь. гла́съ, д҃. Б</red>ж҃е ѻ҆ц҃ъ на́шихъ, творѧ́и при́снѡ с̾ на́ми по твоемꙋ̀ смотре́нїю, не ѿста́ви млⷭ҇ти твоеѧ̀ ѿ на́съ. но тѣ́хъ мл҃твами, во смире́нїи ᲂу҆стро́й живо́тъ на́шъ. <red>и҆́нъ тропа́рь. гла́съ, то́йже. И҆́</red>же во всѣ́мъ ми́рѣ мч҃нкъ твои́хъ гдⷭ҇и, ꙗ҆́кѡ багрѧни́цею и҆ ви́ссомъ кровьмѝ и҆́хъ, цр҃кви твоѧ̀ ᲂу҆краси́вшисѧ, тѣ́ми вопїе́тъ ти хрⷭ҇тѐ бж҃е, лю́демъ твои́мъ щедро́ты твоѧ̀ низ̾послѝ, и҆ ми́ръ гра́дꙋ твоемꙋ̀ да́рꙋй, и҆ дш҃а́мъ на́шимъ ве́лїю млⷭ҇ть. <red>сла́ва. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воздыха́нїѧ, но жи́знь вѣ́чнаѧ. <red>и҆ ны́нѣ.  М</red>л҃твами гдⷭ҇и всѣ́хъ ст҃ы́хъ, и҆ бцⷣы, тво́й ми́ръ да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ.</p>

<p><red>А҆́ще в̾ пѧто́къ ве́черъ, гл҃ютсѧ тропарѝ сїѧ̀: А҆</red>пⷭ҇ли проро́цы и҆ мꙋ́ченицы, ст҃лїе прпⷣбнїи и҆ пра́веднїи, и҆́же до́брѣ по́двигъ сконча́вше, и҆ вѣ́рꙋ соблю́дше, дерзнове́нїе и҆мꙋ́ще ко сп҃сꙋ, мо́лимъ вы̀, ѡ҆ на́съ тогѡ̀ моли́те ꙗ҆́кѡ бл҃га, спастѝ дш҃а на́ша. <red>та́же, т</red>ропа́рь, є҆го́же цр҃квь. <red>сла́ва. С</red>о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воздыха́нїѧ, но жи́знь вѣ́чнаѧ. <red>и҆ ны́нѣ. конда́къ. гла́съ, и҃. Ꙗ҆́</red>кѡ нача́тки є҆стества̀ содѣ́телю тва́ри, вселе́ннаѧ прино́ситъ тѝ гдⷭ҇и, бг҃оно́сныѧ мч҃нки. тѣ́хъ моли́твами, во смире́нїи глꙋбо́цѣ цр҃ковь свою̀, и҆ гра́дъ сво́й, бцⷣы ра́ди соблюдѝ, є҆ди́не многоми́лостиве. <red>А҆́</red>щели гдⷭ҇ьскїи пра́здникъ, <red>и҆</red>лѝ наро́читагѡ ст҃а́гѡ, <red>г</red>лаго́лемъ конда́къ є҆гѡ̀.</p>

<p><red>Г</red>дⷭ҇и поми́лꙋй, м҃. <red>мл҃тва, вели́кагѡ васи́лїѧ. И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ на землѝ, покланѧ́емыи и҆ сла́вимыи, бж҃е бл҃гі́и долготерпѣли́ве, и҆ многоми́лостиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ моли́твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, къ за́повѣдемъ твои́мъ. дш҃а на́ша ѡ҆свѧтѝ, и҆ тѣлеса̀ ѡ҆чи́сти. помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣло мꙋ́дри, и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕо́лъ и҆ болѣ́зней, и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́гг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы, ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ. Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́нъ]. и҆́</red>менемъ гдⷭ҇нимъ бл҃гословѝ ѻ҆́ч҃е. <red>і҆єре́й, гл҃етъ: З</red>а мл҃твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи поми́лꙋй на́съ. <red>ѱало́мщикъ гл҃етъ: а҆</red>ми́нь. <red>моли́тва прест҃ѣ́й бцⷣѣ, ст҃а́гѡ вели́кагѡ васи́лїѧ.</red></p>

<p><red>Н</red>ескве́рнаѧ, небла́знаѧ, нетлѣ́ннаѧ, пречⷭ҇таѧ бг҃оневѣ́сто влⷣчце, ꙗ҆́же бг҃а сло́ва чл҃кѡмъ, пресла́внымъ сѝ ржⷭ҇тво́мъ со є҆дини́вши. и҆ па́дшее є҆стество̀ ро́да на́шегѡ, нбⷭ҇нымъ совокꙋ́пльши, ꙗ҆́же ненаде́жнымъ є҆ди́на наде́жда, и҆ побѣжда́емымъ помо́щница. гото́вое застꙋпле́нїе к̾ тебѣ̀ прибѣга́ющимъ, и҆ всѣ́мъ хрⷭ҇тїѧ́нѡмъ прибѣ́жище, негнꙋша́йсѧ менѐ грѣ́шнагѡ и҆ скве́рнагѡ, и҆́же скве́рными по́мыслы и҆ словесы̀, и҆ дѣ́лы и҆ дѣѧ́ньми, всего̀ себѐ непотре́бна сотво́рша, и҆ сласте́мъ ᲂу҆ны́нїѧ, и҆ лѣ́ности нра́вомъ раба̀ бы́вша. но ꙗ҆́кѡ чл҃колюби́ваго бг҃а мт҃и, чл҃колю́бнѣ ᲂу҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ, и҆ прїимѝ моѐ є҆́же ѿ скве́рныхъ ᲂу҆сте́нъ приноси́мое тебѣ̀ моле́нїе. и҆ своегѡ̀ сн҃а и҆ на́шегѡ влⷣкꙋ и҆ гдⷭ҇а, мт҃рьнимъ сѝ дерзнове́нїемъ ѡ҆бье́мши ᲂу҆молѝ, ꙗ҆́кѡ да ѿве́рзетъ и҆ мнѣ̀ чл҃колю́бное милосе́рдїе своеѧ̀ бл҃гости. и҆ презрѣ́въ моѧ̀ бесчи́сленаѧ прегрѣше́нїѧ, ѡ҆брати́тъ мѧ̀ на покаѧ́нїе, и҆ свои́мъ за́повѣдемъ дѣ́лателѧ и҆скꙋ́сна ꙗ҆ви́тъ мѧ. пред̾ста́ни ми приснѡмлⷭ҇тиваѧ, и҆ милосе́рдаѧ и҆ чл҃колюби́ваѧ в̾ настоѧ́щей се́й жи́зни, тѣ́плаѧ пред̾ста́тельнице и҆ помо́щнице, сопроти́вныхъ полкѝ ѿгонѧ́ющи, и҆ ко спасе́нїю наставлѧ́ющи мѧ̀.  и҆ во́времѧ и҆схо́да моегѡ̀, ѡ҆каѧ́ннꙋю ми дш҃ꙋ соблюда́ющи, и҆ те́мныѧ ѻ҆́бразы лꙋка́выхъ бѣсо́въ, дале́че ѿ неѧ̀ ѿрѣва́ющи. въ стра́шныи же де́нь пра́веднагѡ сꙋда̀, вѣ́чныѧ мѧ̀ и҆збавлѧ́ющи мꙋ́ки. и҆ неи҆зрече́ннѣй сла́вѣ твоегѡ̀ сн҃а и҆ бг҃а на́шегѡ, наслѣ́дника мѧ̀ показа́ющи. є҆ѧ́же да ᲂу҆лꙋчꙋ̀ влⷣчце моѧ̀ прест҃а́ѧ бцⷣе, твоегѡ̀ ра́ди хода́тайства и҆ застꙋпле́нїѧ, бл҃года́тїю и҆ чл҃колю́бїемъ, є҆диноро́днагѡ сн҃а твоегѡ̀, гдⷭ҇а бг҃а и҆ сп҃са на́шегѡ і҆с҃а хрⷭ҇та̀. є҆мꙋ́же подоба́етъ всѧ́ка сла́ва, че́сть и҆ поклонѧ́нїе, съ без̾нача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ, и҆ животворѧ́щимъ дх҃омъ, ны́нѣ и҆ при́снѡ и҆ во́ вѣки вѣко́мъ, а҆ми́нь.</p>

<p>М<red>л҃тва, ст҃а́гѡ а҆нтїѡ́ха мни́ха. Д</red>а́ждь на́мъ влⷣко на́ сонъ грѧдꙋ́щимъ, поко́й дꙋшѝ и҆ тѣ́лꙋ, и҆ сохранѝ на́съ ѿ мра́чнагѡ сна̀ грѣхо́внагѡ, и҆ всѧ́кагѡ те́мнагѡ и҆ нощна́гѡ сладостра́стїѧ. ᲂу҆ти́ши стремле́нїе страсте́мъ, и҆ ᲂу҆гасѝ тѣле́сное разжже́нїе, и҆ стрѣ́лы лꙋка́вагѡ, ꙗ҆́же на ны̀ лꙋка́внѡ дви́жимыѧ. и҆ воста́нїѧ пло́ти на́шеѧ ᲂу҆толѝ, и҆ всѧ́ко земно́е и҆ ве́щное мꙋдрова́нїе ᲂу҆спѝ. и҆ да́рꙋй на́мъ бж҃е бо́дръ ᲂу҆́мъ, и҆ цѣломꙋ́дръ по́мыслъ, срⷣце трезвѧ́щесѧ, со́нъ лего́къ, и҆ всѧ́кагѡ сатанина̀ мечта́нїѧ не и҆скꙋ́сенъ. воста́ви же на́съ во́ времѧ мл҃твы, ᲂу҆тверже́ны в̾ за́поведѣхъ твои́хъ, и҆ па́мѧть сꙋде́бъ твои́хъ в̾ себѣ̀ вы́нꙋ и҆мꙋ́ща, и҆ всено́щное славосло́вїе на́мъ да́рꙋй, пѣ́ти и҆ бл҃гослови́ти и҆ сла́вити, пречⷭ҇тно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь. <red>П</red>ресла́внаѧ и҆ при́снѡ дв҃о бцⷣе мр҃і́е, мт҃и хрⷭ҇та̀ бг҃а на́шегѡ, прїимѝ мл҃твы на́ша, и҆ принесѝ ѧ҆̀ сн҃ꙋ своемꙋ̀ и҆ бг҃ꙋ на́шемꙋ, да спасе́тъ и҆ просвѣти́тъ тебѐ ра́ди дш҃а на́ша. <red>О</red>у҆пова́нїе на́мъ бг҃ъ, и҆ прибѣ́жище на́ше хрⷭ҇то́съ, и҆ покрови́тель на́мъ є҆́сть дх҃ъ ст҃ы́и.</p>

<p><red>та́же, і҆єре́й, гл҃етъ. с</red>ла́ва тебѣ̀ бж҃е на́шъ, ᲂу҆пова́нїе на́ше сла́ва тебѣ̀.<red> ли́къ гл҃етъ: сла́ва, и҆ ны́нѣ. г</red>дⷭ҇и поми́лꙋй, вⷤ. <red>г</red>дⷭ҇и бл҃гословѝ. <red>та́же, ѿпꙋ́стъ, и҆ проще́нїе. и҆ є҆ктенїѧ̀: п</red>омо́лимсѧ ѡ҆ странѣ̀ росси́йстѣй. <red>пи́сано в̾ большо́й па́вечерницѣ.</red></p>

<p>А҆́<red>ще ли же в̾ кѣ́лїи просты́й и҆́нокъ глаго́летъ ѿпꙋ́стъ, си́це: Г</red>дⷭ҇и і҆с҃е хрⷭ҇тѐ сн҃е бж҃їи мл҃твъ ра́ди пречⷭ҇тыѧ тѝ мт҃ре, и҆ прпⷣбныхъ и҆ бг҃оно́сныхъ ѻ҆ц҃ъ на́шихъ, и҆ всѣ́хъ ст҃ы́хъ, поми́лꙋй и҆ спаси́ мѧ грѣ́шнаго, ꙗ҆́кѡ бл҃гъ и҆ чл҃колю́бецъ.</p>

<p><red>т</red>а́же проще́нїе по ѻ҆бы́чаю. П<red>осе́мъ в̾мѣ́стѡ є҆ктенїѝ глаго́летъ мл҃твꙋ сїю̀. Н</red>енави́дѧщихъ и҆ ѡ҆би́дѧщихъ на́съ простѝ гдⷭ҇и чл҃колю́бче. бл҃готворѧ́щимъ, бла́го сотворѝ. бра́тїѧмъ и҆ всѣ́мъ сро́дникѡмъ на́шимъ, и҆́же и҆ ᲂу҆є҆дини́вшимсѧ, да́рꙋй и҆́мъ всѧ̀ ꙗ҆́же ко спасе́нїю проше́нїѧ, и҆ живо́тъ вѣ́чныи <red>[покло́н̾]. В</red>ъ болѣ́знехъ сꙋ́щїѧ посѣтѝ и҆ и҆сцѣлѝ, в̾ темни́цахъ сꙋ́щихъ свободѝ. по вода́мъ пла́вающимъ, прави́тель бꙋ́ди, и҆ и҆́же в̾ пꙋте́хъ ше́ствꙋющимъ, и҆спра́ви и҆ поспѣшѝ <red>[покло́н̾]. П</red>омѧнѝ гдⷭ҇и и҆ плѣне́ныѧ бра́тїю на́шꙋ, є҆диновѣ́рныхъ правосла́вныѧ вѣ́ры, и҆ и҆зба́ви и҆́хъ всѧ́кагѡ ѕла́гѡ ѡ҆бстоѧ́нїѧ <red>[покло́н̾]. П</red>оми́лꙋй гдⷭ҇и, да́вшихъ на́мъ ми́лостыню, и҆ заповѣ́давшихъ на́мъ не досто́йнымъ моли́тисѧ ѡ҆ ни́хъ, простѝ и҆́хъ и҆ поми́лꙋй <red>[покло́н̾]. П</red>оми́лꙋй гдⷭ҇и трꙋжда́ющихсѧ и҆ слꙋжа́щихъ на́мъ, ми́лꙋющихъ и҆ пита́ющихъ на́съ, и҆ да́рꙋй и҆́мъ всѧ̀ ꙗ҆́же ко спасе́нїю проше́нїѧ, и҆ живо́тъ вѣ́чныи <red>[покло́н̾]. П</red>омѧнѝ гдⷭ҇и пре́жде ѿше́дшїѧ ѻ҆ц҃ы и҆ бра́тїю на́шꙋ, и҆ вселѝ и҆́хъ и҆дѣ́же присѣща́етъ свѣ́тъ лица̀ твоегѡ̀ <red>[покло́н̾]. П</red>омѧнѝ гдⷭ҇и и҆ на́шꙋ хꙋ́дость и҆ ᲂу҆бо́жество, и҆ просвѣтѝ на́шъ ᲂу҆́мъ, свѣ́томъ ра́зꙋма ст҃а́гѡ є҆ѵⷢ҇а́лїѧ твоегѡ̀. и҆ наста́ви на́съ на стезю̀ заповѣде́й твои́хъ. мл҃твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ твои́хъ, а҆ми́нь <red>[покло́н̾]. Посе́мъ проще́нїе по ѻ҆бы́чаю.</red></p>

</document>