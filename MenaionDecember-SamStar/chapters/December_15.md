=МЦⷭ҇А ТОГО́ЖЕ ВЪ Е҃І ДН҃Ь=

=ст҃а́гѡ сщ҃еннᲂмч҃нка є҆леѵ̾фе́рїѧ . =и҆= прпⷣбнагѡ ѻ҆ц҃а на́шегѡ па́вла ,
и҆́же в̾ ла́трѣ . =и҆= и҆́же во ст҃ы́хъ ѻ҆ц҃а на́шегѡ стефа́на и҆спᲂвѣ́дника ,
а҆рхїє҆пкⷭ҇па сꙋро́жскагѡ . слꙋ́жба є҆мꙋ̀ пи́сана по се́й слꙋ́жбѣ .
=В=е́черъ , на гдⷭ҇и вᲂзва́хъ , стихѣ́ры . гла́съ , д҃ . поⷣ . д=а́лъ є҆сѝ
зна́менїе . ~Сᲂсꙋ́дъ сщ҃е́ненъ ,꙳ дх҃ꙋ бжⷭ҇твенᲂмꙋ бы́лъ є҆сѝ ,꙳ дш҃ꙋ
ѡ҆чи́стивъ ѿ страсте́й сщ҃е́нне .꙳ ѿ сю́дꙋ бжⷭ҇твенᲂе пᲂма́занїе ст҃о́е
прїѧ́лъ є҆сѝ .꙳ ст҃ль ты̀ бы́въ ,꙳ и҆ наста́вникъ лю́демъ бг҃ᲂмꙋ́дрымъ .꙳ и҆
мч҃нкъ непᲂбѣди́мъ ,꙳ и҆́же на́съ ра́ди стрⷭ҇ти претерпѣ́вшаго ,꙳ и҆
без̾стра́стїе и҆стᲂчи́вшаго ,꙳ страда́льче є҆леѵ̾фе́рїе . ~До́брѣ по́двигъ тѧ̀
ви́дѣвши скᲂнча́вша ,꙳ ꙗ҆́же до́брѣ тѧ̀ ро́ждьшаѧ ,꙳ равно̀ жела́ющи тебѣ̀
прᲂйтѝ тече́нїе ,꙳ тебѐ ѡ҆бъе́мши пᲂсредѣ̀ по́двига мꙋ́дре ,꙳ ꙗ҆́кᲂже
ю҆́ница ѡ҆зира́ющисѧ .꙳ с̾ не́юже мо́лимъ тѧ̀ ,꙳ ѡ҆ на́съ є҆леѵ̾фе́рїе ꙳ сп҃са
и҆ гдⷭ҇а мᲂлѝ пребᲂга́те . ~Тѣ́ло преѡ҆би́дѣлъ є҆сѝ ,꙳ ᲂу҆ранѧ́емо
бїе́ньми ,꙳ и҆ ѻ҆́гневи приближа́емо .꙳ ᲂу҆́мъ бо в̾пери́лъ є҆сѝ непᲂбѣди́мымъ
жела́нїемъ ,꙳ прекра́снагѡ дᲂбро́тᲂю бжⷭ҇твенагѡ рачи́телѧ .꙳ є҆го́же сла́дкимъ
ᲂу҆ѧ́звисѧ жела́нїемъ .꙳ мч҃нкѡмъ ᲂу҆дᲂбре́нїе ,꙳ ст҃лемъ ᲂу҆краше́нїе ,꙳
страда́льче є҆леѵ̾фе́рїе ,꙳ а҆́нг҃лѡмъ сᲂбесѣ́дниче .

=стⷯры , прпⷣбнᲂмꙋ . гла́съ , в҃ . поⷣ . є҆=гда̀ ѿ́ древа . ~Па́вле ,
и҆́нᲂкѡмъ ᲂу҆дᲂбре́нїе , прᲂзѧбе́нїе кра́снᲂе пꙋсты́ни , прпⷣбнымъ пᲂхвало̀ ,
ла́трꙋ честнᲂсло́вїе , вѣ́рнымъ ᲂу҆тверже́нїе , и҆́же любо́вїю твᲂрѧ́щихъ
твᲂю̀ всечⷭ҇тнꙋ́ю па́мѧть , и҆ мᲂще́й твᲂи́хъ пристꙋпа́ющихъ ра́цѣ , и҆зба́ви
ѡ҆б̾стᲂѧ́нїѧ всѧ́кагѡ , и҆ ѻ҆́гненагѡ ѡ҆сꙋжде́нїѧ , и҆́же ко влⷣцѣ твᲂи́ми
мл҃твами . ~Хра́мъ трⷪ҇цѣ са́мъ себѐ сᲂдѣ́лавъ , ѻ҆́ч҃е бг҃ᲂбл҃же́нне , хра́мъ
ѡ҆ и҆́мени сеѧ̀ вᲂз̾дви́глъ є҆сѝ . въ пꙋсты́нѧхъ же непрᲂхо́дныхъ ла́трскихъ
за́йде , ꙗ҆́кѡ мѡѷсе́й въ сина́йскꙋю го́рꙋ всели́сѧ . и҆дѣ́же прїе́мъ
бжⷭ҇твеныи зако́нъ , и҆́нѡкъ мно́жества вᲂи́стинꙋ наꙋча́еши и҆зрѧ́днымъ ,
всечꙋ́дне . ~И҆мы́и дерзнᲂве́нїе къ бг҃ꙋ , ста́до є҆́же сᲂбра̀ мно́гими по́ты
прпⷣбне , мᲂлѝ сᲂхрани́ти ѿ и҆скꙋше́нїѧ вра́жїѧ , и҆ ꙗ҆зы́ческихъ
нахᲂжде́нїи . ѻ҆гнѧ́ же и҆ меча̀ , и҆ всѧ́кагѡ прило́га навѣ́та лꙋка́вагѡ .
тебе́ бо гра́дъ и҆ пᲂкро́въ и҆мѣ́емъ . и҆ на тѧ̀ наде́ждꙋ с̾ бг҃ᲂмъ стѧжа́хᲂмъ
бл҃же́нне .

=сла́ва , и҆ ны́нѣ , боⷢ҇ . пᲂдо́бенъ , то́йже . Є҆=ди́на невмѣсти́маго
бг҃а , нетѣснᲂмѣ́стно во́ чревѣ нᲂси́ла є҆сѝ , чл҃ка бы́вша за бл҃гᲂсть ,
прест҃а́ѧ бг҃ᲂневѣ́сто . тѣ́мже мᲂлю́ тѧ , ᲂу҆тѣснѧ́ющихъ мѧ̀ страсте́й
и҆змѣнѝ . ꙗ҆́кѡ да тѣ́снꙋю и҆ пра́вꙋю стезю̀ ше́ствᲂвавъ , дᲂсти́гнꙋ ꙗ҆́же
къ живᲂтꙋ̀ дв҃о вᲂдѧ́щꙋю . =крⷭ҇тᲂбоⷢ҇ . Є҆=гда̀ нескве́рнаѧ а҆́гница , ви́дѣ
свᲂегѡ̀ а҆́гньца на закᲂле́нїе ꙗ҆́кѡ чл҃ка во́лею влеко́ма , рыда́ющи гл҃аше ,
без̾ча́дствᲂвати мѧ ны́нѣ тщи́шисѧ хрⷭ҇тѐ , тебѐ ро́ждьшꙋю . что́ се
сᲂтвᲂри́лъ є҆сѝ и҆зба́вителю всѣ́хъ ; ѡ҆ба́че вᲂспѣва́ю и҆ сла́влю , твᲂю̀
є҆́же па́че ᲂу҆ма́ же и҆ сло́ва кра́йнюю бл҃гᲂсть , чл҃кᲂлю́бче .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . И҆= нра́вᲂмъ прича́стникъ , и҆ прⷭ҇то́лѡмъ намѣ́стникъ а҆пⷭ҇лѡмъ
бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне бг҃ᲂвидѣ́нїѧ вᲂсхо́дъ . сегѡ̀ ра́ди
сло́во и҆́стиннѣ и҆справлѧ́ѧ , и҆ за вѣ́рꙋ пᲂстрада́лъ є҆сѝ до́крᲂве .
сщ҃еннᲂмч҃нче є҆леѵ̾фе́рїе , мᲂлѝ хрⷭ҇та̀ бг҃а , спасти́сѧ дш҃а́мъ на́шимъ .
=дрꙋгі́и , трᲂпа́рь , прпⷣбнᲂмꙋ . гла́съ , д҃ . Ꙗ҆́=кѡ беспло́тнымъ
є҆динᲂкро́вникъ , и҆ всѣ́мъ прпⷣбнымъ сᲂѻ҆́бщникъ , пресла́вныи па́вле . пᲂе́мъ
и҆ мо́лимъ тѧ̀ , мᲂлѝ всегда̀ ѡ҆ на́съ , ꙗ҆́кѡ да ѡ҆брѧ́щемъ ѿ́ бг҃а ми́лᲂсть .
=сла́ва , и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени . є҆ди́нъ кано́нъ , во ѻ҆кта́и , со і҆рмᲂсо́мъ , на́ ѕ҃ . и҆
ст҃ы́мъ два̀ . кано́нъ , гла́съ , а҃ . пѣ́снь , а҃ . і҆рмо́съ . П=ѣ́снь
пᲂбѣ́днꙋю вᲂспᲂе́мъ всѝ бг҃ꙋ , сᲂтво́ршемꙋ ди́внаѧ чꙋдеса̀ мы́шцею высо́кᲂю ,
и҆ спа́сшꙋ і҆и҃лѧ , ꙗ҆́кѡ прᲂсла́висѧ .

=запѣ́въ : С=т҃ы́и сщ҃еннᲂмч҃нче є҆леѵ̾фе́рїе , мᲂлѝ бг҃а ѡ҆ на́съ .
~Страсте́й ѡ҆мраче́нїемъ пᲂрабо́щена , свѣ́тлыми мᲂли́твами тѝ мч҃нче
є҆леѵ̾фе́рїе ны́нѣ свᲂбᲂдѝ . да ꙗ҆́кѡ раба̀ тѧ̀ хрⷭ҇то́ва , бжⷭ҇твеными
вᲂспᲂю̀ пѣ́сньми . ~Страда́нїѧ вᲂсїѧ́лъ є҆сѝ свѣ́тлыми зарѧ́ми сщ҃е́нне ,
ѡ҆багри́лъ є҆сѝ кро́вїю сщ҃е́ннꙋю ѻ҆де́ждꙋ . и҆ бы́сть свѣтᲂви́дѣнъ дх҃ᲂмъ .
~Бг҃ᲂви прилѣплѧ́емь честнѣ́йшимъ ᲂу҆мо́мъ ѿ ю҆́нᲂсти , неле́стнымъ
мꙋдрᲂва́нїемъ дш҃ꙋ прᲂсвѣти́лъ є҆сѝ . и҆ чꙋде́съ ве́лїею бл҃гᲂда́тїю
ѡ҆бᲂга́тилсѧ є҆сѝ . =боⷢ҇ . Ꙗ҆́=кѡ прⷭ҇то́лъ ѻ҆гнезра́ченъ но́сиши зижди́телѧ ,
ꙗ҆́кѡ ѡ҆дш҃евле́нъ черто́гъ . ꙗ҆́кѡ краснꙋ̀ пᲂла́тꙋ , цр҃е́ви в̾мѣ́стнꙋ бы́вшꙋ ,
ꙗ҆́кᲂже є҆смы̀ . крᲂмѣ̀ прелᲂже́нїѧ и҆ смѣше́нїѧ .

=дрꙋгі́и , кано́нъ , прпⷣбнᲂмꙋ . гла́съ , то́йже . пѣ́снь , а҃ . і҆рмо́съ .
Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите , хрⷭ҇то́съ
на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ вᲂспо́йте
лю́дїе , ꙗ҆́кѡ прᲂсла́висѧ .

=запѣ́въ : П=рпⷣбне ѻ҆́ч҃е па́вле , мᲂлѝ бг҃а ѡ҆ на́съ . ~Но́во тебѣ̀ пѣ́нїе
пᲂхва́льно привнестѝ , во ѿверзе́нїе ᲂу҆́стъ , па́вле бг҃ᲂно́се тща́щꙋсѧ ,
пᲂда́ждь мѝ гл҃ати твᲂи́ми мл҃твами прпⷣбне бл҃гᲂда́ть , ꙗ҆́кѡ да по́двиги
твᲂѧ̀ честны́ѧ прᲂпᲂвѣ́мъ . =Ѿ= ю҆́нᲂсти прпⷣбне ꙗ҆ре́мъ гдⷭ҇ень вᲂспрїе́мъ ,
и҆ в̾ бразда́хъ свᲂегѡ̀ срⷣца пшени́цꙋ сѣ́ѧлъ є҆сѝ дх҃о́внꙋ . кла́съ пᲂжа́лъ
є҆сѝ ᲂу҆твержа́ющь дш҃а , бг҃ᲂбл҃же́нне . ~По́тᲂмъ мно́гимъ вᲂспрїѧ́лъ є҆сѝ
вы́шнее црⷭ҇тво , ꙗ҆́кѡ беспло́тенъ на землѝ бы́въ . и҆ тѣ́лᲂмъ по́живъ
а҆́нг҃льскᲂе житїѐ , и҆ ны́нѣ ᲂу҆́бѡ въ вы́шнихъ трⷪ҇цѣ пред̾стᲂѧ̀ , на́съ
пᲂмина́й . =боⷢ҇ . Т=лѣ́ннꙋю мѝ пло́ть бг҃ᲂневѣ́сто прїе́мъ ѿ твᲂи́хъ
крᲂве́й беспло́тныи , и҆ въ ꙗ҆́слѣхъ вᲂз̾легі́и во́лею . сїю̀ ю҆́же прїѧ́тъ
ѡ҆бᲂжа́етъ пло́ть , бг҃ᲂмт҃и , ѿ сᲂє҆дине́нїѧ є҆ѧ̀ пребл҃гі́и .

=пѣ́снь , г҃ . і҆рмо́съ . Д=а ᲂу҆тверди́тсѧ срⷣце мᲂѐ в̾ во́ли твᲂе́й
хрⷭ҇тѐ бж҃е , и҆́же над̾ вᲂда́ми нб҃о ᲂу҆тверже́и втᲂро́е , и҆ ѡ҆снᲂва́выи
на вᲂда́хъ зе́млю всемᲂгі́и . ~По хрⷭ҇тѣ̀ страда́ти и҆ды́и , ꙗ҆́звы терпи́ши
тѣле́сныѧ . ᲂу҆слажда́емь мꙋ́дре бᲂлѣ́зньми и҆ скᲂрбьмѝ . сегѡ̀ ра́ди
небᲂлѣ́зненꙋ жи́знь ны́нѣ вᲂспрїѧ́лъ є҆сѝ . ~Те́плымъ жела́нїемъ твᲂрца̀ ,
страда́льче бг҃ᲂмꙋ́дре ѡ҆держи́мь , раз̾же́гшемꙋсѧ са́мъ себѐ пᲂмета́еши
хи́трᲂстнѣ . ѡ҆рᲂша́емь дх҃а ѻ҆гне́мъ , є҆леѵ̾фе́рїе . ~Во сщ҃е́нницѣхъ
сщ҃е́нныи , и҆ въ мч҃нцѣхъ мч҃нкъ крѣ́пᲂкъ ꙗ҆́вльсѧ . вѣне́цъ сꙋгꙋ́бъ прїѧ́тъ
бл҃же́нне , лицѐ бж҃їе вы́нꙋ ви́дѧ . =боⷢ҇ . Ж=е́злъ крѣ́пᲂсти прᲂзѧбла̀ є҆сѝ
хрⷭ҇та̀ , и҆́мже ᲂу҆твержа́емсѧ . тѧ́ бо вᲂѡ҆бража́ше а҆арѡ́нᲂвъ же́злъ ,
и҆нᲂгда̀ прᲂзѧ́бшїи . недѣ́ланнаѧ землѐ , чⷭ҇таѧ гᲂлꙋ́бице прⷭ҇нѡ дв҃о .

=и҆́нъ , і҆рмо́съ . П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и . =Ѽ= твᲂемꙋ̀ мꙋ́жествꙋ , ѽ
дш҃е́внѣй до́блести сла́вне . ты́ бо че́люсти льво́мъ сᲂкрꙋши́ти неви́димымъ
жела́ѧ . два̀ ка́менѧ нᲂсѧ́ше превели́ка во́ времѧ но́щи , тѧгᲂтꙋ̀ на ра́мꙋ .
~Кто̀ твᲂѧ̀ по́двиги и҆з̾рещѝ по дᲂстᲂѧ́нїю вᲂз̾мо́жетъ . ты́ бо пꙋтѝ
жесто́кїѧ в̾ пꙋсты́ни ше́ствꙋѧ , сꙋ́рᲂвъ же́лꙋдь ꙗ҆дѧ́ше . вкꙋше́нїе ѿлага́ѧ
пи́щи , бᲂлѣ́зньми вᲂз̾держа́нїѧ . ~Бг҃ᲂви́децъ дре́вле мѡѷсе́й , и҆́же
в̾ кꙋпинѣ̀ спᲂдо́бисѧ та́йнымъ видѣ́нїемъ . всечестны́и же па́велъ , ѻ҆гню̀
ꙗ҆́вльшꙋсѧ свы́ше , са́мъ пᲂзна̀ ꙗ҆́вѣ себѐ неѡ҆па́льнѡ распалѧ́ема . =боⷢ҇ .
Б=ез̾нача́ленъ сы́и є҆стество́мъ ꙗ҆́кѡ бг҃ъ , и҆ ѻ҆ц҃ꙋ сло́во равнᲂче́стнѡ .
и҆́же пᲂд̾ лѣ́тᲂмъ прїѧ́тъ ро́ждьсѧ ѿ дв҃ы нача́ло . є҆стество́мъ ꙗ҆́вльсѧ
чл҃къ , и҆ младе́нствᲂвавъ , ꙗ҆́кѡ ѻ҆трᲂча̀ ты̀ хрⷭ҇то́съ ꙗ҆ви́лсѧ є҆сѝ
пелена́ми по́витъ .

=кᲂнда́къ , є҆леѵ̾фе́рїю . гла́съ , в҃ . Ꙗ҆́=кѡ ᲂу҆дᲂбре́нїе сщ҃е́нныхъ
ст҃е , и҆ пред̾лᲂже́нїе страстᲂте́рпцемъ , всѝ вᲂсхвалѧ́юще мо́лимтисѧ ,
сщ҃еннᲂмч҃нче є҆леѵ̾фе́рїе . и҆́же любо́вїю па́мѧть твᲂю̀ пра́з̾днꙋющихъ ,
ѿ бѣ́дъ мнᲂгᲂразли́чныхъ свᲂбᲂдѝ , мᲂлѧ̀ хрⷭ҇та̀ бг҃а непреста́ннѡ ѡ҆ всѣ́хъ
на́съ . =сѣда́ленъ . гла́съ , а҃ . С=вᲂбо́денъ ᲂу҆́мъ ѿ страсте́й стѧжа́въ ,
бы́лъ є҆сѝ бж҃їи бли́жнїи ра́бъ . и҆ ѿ льстѝ свᲂбᲂди́лъ є҆сѝ до́брѣ
пᲂслꙋ́шавшїѧ тебѐ . пᲂстрада́въ же ꙗ҆́кѡ ст҃ль и҆ мч҃нкъ є҆леѵ̾фе́рїе ,
сꙋгꙋ́бъ прїѧ́лъ є҆сѝ вѣне́цъ . мᲂлѝ спасти́сѧ на́мъ . =сла́ва . гла́съ , и҃ .
Ѡ҆=кᲂрмлѧ́емь си́лᲂю вседѣ́тельнᲂю , и҆ вѣ́трилᲂмъ ѡ҆крилѧ́емь крⷭ҇тнымъ .
легкѡ̀ преплы́лъ є҆сѝ жите́йскꙋю бꙋ́рю , и҆ къ бжⷭ҇твенымъ вᲂи́стинꙋ
приста́нищемъ дᲂсти́глъ є҆сѝ . дᲂбрᲂдѣ́телемъ кꙋ́плю мно́гꙋ стѧжа́въ , ю҆́же
влⷣцѣ всѣ́хъ прине́слъ є҆сѝ . и҆ є҆́же бл҃гі́и ра́бе слы́шалъ є҆сѝ , и҆ си́мъ
пᲂслѣ́дꙋющаѧ . тѣ́мже па́вле бл҃же́нне мᲂлѝ хрⷭ҇та̀ бг҃а , грѣхо́въ
ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю па́мѧть твᲂю̀ . =и҆ ны́нѣ ,
боⷢ҇ . В=ъ напа́сти мнᲂгᲂплете́нныѧ в̾па́дъ ѿ вра́гъ ви́димыхъ и҆ неви́димыхъ ,
бꙋ́рею ѡ҆держи́мь без̾мѣ́стныхъ сᲂгрѣше́нїи мᲂи́хъ . и҆ ꙗ҆́кѡ к̾ те́плᲂмꙋ
застꙋпле́нїю и҆ пᲂкро́вꙋ мᲂемꙋ̀ чи́стаѧ , ко приста́нищꙋ притека́ю твᲂеѧ̀
бл҃гᲂсти . тѣ́мже прест҃а́ѧ и҆́же и҆з̾ тебѐ вᲂплᲂще́ннᲂмꙋ без̾ сѣ́мене ,
мᲂли́сѧ ѡ҆ всѣ́хъ рабѣ́хъ твᲂи́хъ , непреста́ннѡ пᲂю́щихъ тѧ̀ бцⷣе пречⷭ҇таѧ .
мᲂлѧ́щи тᲂгѡ̀ прилѣ́жнѡ , сᲂгрѣше́нїемъ ѡ҆ставле́нїе дарᲂва́ти ,
пᲂкланѧ́ющимсѧ вѣ́рᲂю ржⷭ҇твꙋ̀ твᲂемꙋ̀ . =крⷭ҇тᲂбоⷢ҇ . Д=в҃аѧ
мт҃и и҆зба́вителѧ , ᲂу҆ крⷭ҇та̀ пред̾стᲂѧ́щи , бᲂлѣ́зненѡ вᲂсклица́ше слезѧ́щи ,
мт҃рьски вᲂпїю́щи . что̀ стра́ннᲂе сѐ сн҃е мо́й и҆ пресла́внᲂе ; и҆стᲂча́ѧи
всѣ́мъ чл҃кѡмъ без̾сме́ртїе , пᲂсредѣ̀ ѡ҆сꙋ́жденнᲂю на крⷭ҇тѣ̀ пригвᲂзди́сѧ .
в̾ ре́бра прᲂбᲂда́ема , и҆ же́лчи напᲂе́нъ , ѿ рꙋкꙋ̀ и҆́хже со́здалъ є҆сѝ . но
вᲂскрⷭ҇нѝ , и҆ да́рꙋй , грѣхо́въ ѡ҆ставле́нїе , и҆́же вѣ́рᲂю вᲂспѣва́ющимъ
бжⷭ҇твенаѧ твᲂѧ̀ страда́нїѧ .

=пѣ́снь , д҃ . і҆рмо́съ . Д=х҃ᲂмъ пред̾зрѧ̀ прᲂро́къ а҆вва́кꙋмъ , слᲂвесѐ
вᲂплᲂще́нїе прᲂпᲂвѣ́даше глаго́лѧ , внегда̀ прибли́жатсѧ лѣ́та пᲂзна́нъ
бꙋ́деши . внегда̀ прїи́детъ вре́мѧ ꙗ҆ви́шисѧ , сла́ва си́лѣ твᲂе́й гдⷭ҇и . ~Ни
зїѧ́нїѧ льво́въ , ни врѣ́нїѧ ѻ҆́гнена , ни лю́тыхъ преще́нїѧ , крѣ́пᲂсть
твᲂегѡ̀ сщ҃еннᲂтаи́нниче раз̾сла́биша терпѣ́нїѧ . но ꙗ҆́кѡ а҆дама́нтъ мꙋ́ками
пита́шесѧ , ре́внᲂстїю бжⷭ҇твенᲂю распалѧ́емь . ~Во́дъ живᲂто́чныхъ ᲂу҆ста̀
свᲂѧ̀ и҆спо́лнь , рѣ́ки и҆стᲂчѝ бжⷭ҇твеныхъ ᲂу҆че́нїи сщ҃еннᲂмꙋ́чениче .
пᲂтᲂплѧ́ѧ без̾зако́ннꙋющихъ шепера́нїѧ , и҆ напᲂѧ́ѧ срⷣца̀ пᲂзна́вшимъ хрⷭ҇та̀
бг҃а . ~Вельми́ тѧ прᲂславлѧ́ѧ тво́й сᲂдѣ́тель , за него́же ᲂу҆се́рдствᲂва
страда́ти страстᲂте́рпче . го́лꙋбь тебѣ̀ пᲂсыла́етъ , принᲂша́ющь пи́щꙋ
а҆́нг҃льскꙋю , равнᲂа́нг҃льнꙋ бы́вшꙋ страда́нїи свѣ́тлыми сїѧ́ньми . =боⷢ҇ .
Д=иви́шасѧ зрѧ́ще а҆́нг҃льскаѧ во́инства , ка́кѡ неви́димыи зра́кᲂмъ и҆́же
по на́съ и҆з̾ тебѐ ви́дѣнъ бы́сть , дв҃о бг҃ᲂрᲂди́тельнице . є҆го́же мᲂлѝ ,
спасе́нїѧ спᲂдо́бити всѣ́хъ сла́вѧщихъ тѧ̀ .

=и҆́нъ , і҆рмо́съ . Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀
хрⷭ҇тѐ ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .
~Сно́мъ пᲂдви́гшꙋтисѧ и҆нᲂгда̀ во́ времѧ ю҆́нᲂсти , и҆ ко всено́щнᲂмꙋ
ѡ҆блѣни́вшꙋсѧ стᲂѧ́нїю , тво́й ви́дѣвъ честны́и ᲂу҆чи́тель пе́тръ , по ѻ҆чи́ма
ѻ҆́ч҃е ᲂу҆дарѧ́етъ . и҆ тебѣ̀ заꙋше́нїе да́въ , дае́тъ а҆́бїе и҆сцѣле́нїе .
~Бг҃ᲂви ѡ҆со́бь бесѣ́дꙋѧ , и҆ семꙋ̀ прибли́жисѧ нехᲂда́тайственѣ па́велъ ѻ҆ц҃ъ
на́шъ . никᲂли́же пᲂдви́гсѧ ѿ сна̀ пребы́въ по ꙗ҆́звѣ ᲂу҆чи́телевѣ . но ꙗ҆́кѡ
беспло́тенъ сы́и , бо́дръ при́снѡ бы́сть . ~Сᲂсꙋ́дъ сщ҃е́нъ ꙗ҆́вльсѧ мѵ́рѡ
нбⷭ҇нᲂе хрⷭ҇та̀ прїѧ́тъ в̾ срⷣцы свᲂе́мъ . и҆ свѣщꙋ̀ твᲂегѡ̀ терпѣли́внаго
вᲂз̾держа́нїѧ , житїе́мъ дᲂбрᲂдѣ́тельнымъ в̾же́гъ , свѣ́тлѡ къ черто́гꙋ
бжⷭ҇твенᲂмꙋ вᲂсте́клъ є҆сѝ . =боⷢ҇ . И҆=мѣ́ѧ сло́ве прⷭ҇то́лъ нб҃о , зе́млю же
пᲂд̾но́жїе , в̾ лᲂжесна̀ дв҃ыѧ вᲂпло́щьсѧ в̾ни́де . и҆ во ᲂу҆бо́гъ верте́пъ
все́льсѧ . ѿ вᲂлхво́въ же царе́й перси́дскихъ ꙗ҆́кѡ цр҃ь да́ры и҆ бг҃ъ чл҃къ ,
прїѧ́лъ є҆сѝ .

=пѣ́снь , є҃ . і҆рмо́съ . Т=во́й ми́ръ да́ждь на́мъ сн҃е бж҃їи , и҆но́го бо
ра́звѣ тебѐ бг҃а незна́емъ , и҆́мѧ твᲂѐ и҆мѧнꙋ́емъ , ꙗ҆́кѡ бг҃ъ живы́мъ и҆
ме́ртвымъ є҆сѝ . ~Ле́стными ᲂу҆хищрѧ́ѧи ᲂу҆кра́сти тѧ̀ слᲂвесы̀ мч҃нче , вра́гъ
вселꙋка́выи , смѣ́хъ зри́тсѧ премꙋ́дрᲂсти твᲂе́й , мꙋдре́цъ ѕло́бѣ ,
ᲂу҆премꙋдрѧ́емь . ~На кᲂлесни́цѣ взѧ́тъ бжⷭ҇твеныхъ дᲂбрᲂдѣ́телей сла́вне ,
высᲂтꙋ̀ дᲂсти́же мꙋче́нїѧ . и҆ низ̾лᲂжи́лъ є҆сѝ лꙋка́выхъ бѣсо́въ
превᲂзнесе́нꙋю гᲂрды́ню . ~Ви́дѣти красᲂтꙋ̀ жела́ѧ і҆с҃ᲂвꙋ прпⷣбне , себѐ
ᲂу҆краси́лъ є҆сѝ мꙋче́нїѧ красᲂто́ю . и҆ къ немꙋ̀ пре́йде , вѣнча́всѧ
свѣ́тлымъ вѣнце́мъ . =боⷢ҇ . О=у҆дивлѧ́етъ всѧ́къ ᲂу҆́мъ чꙋ́до твᲂѐ чⷭ҇таѧ .
ражда́еши бо бг҃а пло́тїю , и҆ пита́телѧ питѣ́еши млеко́мъ , и҆скꙋше́нїѧ
мꙋ́жеска незна́ющи . са́мъ ꙗ҆́кᲂже вѣ́сть є҆ди́нъ .

=и҆́нъ , і҆рмо́съ . Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .
=Ѿ= ка́ла страсте́й ѡ҆чи́стивъ ᲂу҆́мъ , нескве́рнено зерца́ло бы́лъ є҆сѝ ,
сїѧ́нїѧ дх҃о́вна прїе́мъ при́снѡ . тѣ́мже тебѣ̀ и҆скꙋси́тель пᲂсрами́сѧ
прирази́всѧ , и҆́же сада̀ ѕло́бы не́мᲂщь и҆звыца́ѧ . ~Мꙋ́дрᲂсть сꙋ́щꙋю хрⷭ҇та̀
бг҃а во свᲂе́мъ се́рдцы стѧжа́въ ꙗ҆́кᲂже в̾ дᲂмꙋ̀ , немꙋ́драго низ̾лᲂжи́лъ є҆сѝ
ѕло́бѣ мꙋдреца̀ , нᲂга́ма твᲂи́ма кра́сныма . мꙋдрᲂстьмѝ пе́стрыми прельсти́ти
тѧ̀ , па́вле бг҃ᲂмꙋ́дре пᲂкꙋша́ющасѧ . ~Свѣ́та сы́и прїѧ́телище , днѝ сн҃ъ ,
тмѣ̀ прельсти́лъ є҆сѝ нача́льника , и҆́же ꙗ҆́кѡ льва̀ на тѧ̀ ла́юща .
землены́ми кᲂле́бленїи преклᲂне́нїи ка́менїи , без̾стꙋ́дїемъ ᲂу҆страша́юща
па́вле . и҆ мечта́нїи шата́юща . =боⷢ҇ . И҆=з̾гна́на пе́рваго а҆да́ма
и҆з̾ є҆де́ма , при́снѡ дв҃о ѻ҆трᲂкᲂви́це бг҃ᲂневѣ́сто . сло́во пребез̾нача́льнᲂе
и҆з̾ тебѐ вᲂпло́щьсѧ . и҆ въ ꙗ҆́слѣхъ без̾слᲂве́сныхъ вᲂз̾ле́гъ ꙗ҆́кѡ
младе́нецъ , на́шъ ро́дъ ѿ без̾слᲂве́сїѧ и҆зба́вилъ є҆́сть .

=пѣ́снь , ѕ҃ . і҆рмо́съ . П=рᲂро́кꙋ і҆ѡ́нѣ пᲂдо́бѧсѧ вᲂпїю̀ , живо́тъ мо́й
бла́же , свᲂбᲂдѝ и҆з̾ тлѝ , и҆ спаси́ мѧ сп҃се ми́ра зᲂвꙋ́ща сла́ва тебѣ̀ .
~Наро́читыи ѻ҆ве́нъ ѻ҆вца́мъ хрⷭ҇то́вымъ , па́стырь слᲂве́снѣйшїи , по́двигᲂмъ
стезѝ прᲂславлѧ́етсѧ , бг҃а прᲂсла́вль свᲂи́ми ᲂу҆́ды . ~Вжили́всѧ и҆́же
къ бг҃ꙋ вᲂз̾зрѣ́нїи мꙋ́дре , ѿсѣ́клъ є҆сѝ врагꙋ̀ жи́лы всеко́зненᲂмꙋ тве́рдѡ ,
сла́вне , мч҃нкѡмъ сла́во , сщ҃е́нїѧ пра́вило . ~Къ ра́намъ терпѧ̀ , ко ѻ҆гню̀
гᲂто́вѧсѧ , ᲂу҆спи́лъ є҆сѝ ѕвѣре́мъ ди́вїимъ стремле́нїѧ . неꙋсы́пнѡ
к̾ зижди́телю и҆мѣ́ѧ любо́вь . =боⷢ҇ . С=щ҃е́нїѧ сѣ́нь ꙗ҆́вльшисѧ мр҃і́е ,
ѡ҆скверне́нꙋю сластьмѝ ѻ҆каѧ́ннꙋю ми дш҃ꙋ ѡ҆чи́сти . и҆ бжⷭ҇твеныѧ сла́вы
прича́стника сᲂтвᲂрѝ .

=и҆́нъ , і҆рмо́съ . О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ . ~Ꙗ҆́кᲂже сп҃съ бг҃ъ на́шъ , ма́лыми хлѣ́бы наро́дъ
насы́ти мнᲂгᲂчи́сленъ . та́кᲂжде и҆ па́велъ таи́нникъ хрⷭ҇то́въ , ѡ҆бᲂи́мъ
тече́нїемъ ма́лыѧ вᲂды̀ , мно́жество по сы́тᲂсти вᲂз̾веселѝ . и҆ сы́тᲂсть
пᲂвѣ́дꙋетъ и҆з̾ѡ҆би́лїе . ~Оу҆ставлѧ́еши зно́й мл҃твами сѝ чꙋ́дне , и҆
рѣши́ши гра́дъ прети́мыи . вᲂда́ми же и҆́же свы́ше прᲂлїѧ́вшимисѧ ᲂу҆паѧ́еши
зе́млю , и҆ напаѧ́еши немо́креныѧ сеѧ̀ бразды̀ . прᲂзѧба́ѧ и҆ бᲂгатѧ̀
дарᲂва́нїи , и҆ ᲂу҆мно́жи сеѧ̀ дѣ́ланїе . ~Небᲂлѣ́зненꙋю жи́знь бᲂлѣ́зньми
вᲂспрїѧ́лъ є҆сѝ , и҆ бᲂлѣ́знемъ лю́тымъ ᲂу҆ставлѧ́еши ѡ҆ѕлᲂбле́нїе . и҆́же
вѣ́рᲂю прᲂсѧ́щимъ прїѧ́ти и҆сцѣле́нїе , всече́стне , и҆ ѻ҆ц҃е́мъ
ᲂу҆дᲂбре́нїе . тѣ́мже раз̾рѣшѝ бᲂлѣ́зни мᲂѧ̀ дш҃е́вныѧ и҆ тѣле́сныѧ ,
мᲂлю́сѧ . =боⷢ҇ . С=ло́во ѻ҆́ч҃ее , сн҃е бж҃їи без̾лѣ́тне , и҆ пᲂрᲂжде́нїе
мт҃ре чи́сты , бг҃ᲂѻ҆трᲂкᲂви́цы первᲂвѣ́чнᲂе , ꙗ҆́кѡ бг҃ъ и҆ чл҃къ младе́нецъ
сы́и , въ вертьпѣ̀ вмѣсти́сѧ невмѣсти́мыи . тѣ́мже тѝ всѝ дивѧ́щесѧ ,
пᲂкланѧ́емсѧ вели́кᲂмꙋ та́инствꙋ .

=кᲂнда́къ . гла́съ , и҃ . Ѿ= ю҆́нᲂсти премꙋ́дре , ꙗ҆́же па́че ᲂу҆ма̀
вᲂз̾желѣ́въ . мꙋ́жески мирскі́и мѧте́жь ѡ҆ста́вилъ є҆сѝ . и҆ бы́лъ є҆сѝ
бжⷭ҇твенымъ житїе́мъ трⷪ҇цѣ жили́ще . и҆ прᲂсвѣти́лъ є҆сѝ вѣ́рᲂю
пристꙋпа́ющихъ к̾ тебѣ̀ . тѣ́мже зᲂве́мъ тѝ , ра́дꙋисѧ па́вле ѻ҆́ч҃е на́шъ .
=и҆́кᲂсъ . В=е́сь ми́ръ ѡ҆бᲂгаща́етсѧ тᲂбо́ю , застꙋ́пника вели́ка и҆мѣ́ѧ тѧ̀ ѽ
ѻ҆́ч҃е . и҆ в̾ пѣ́снехъ пᲂчита́етъ , ра́дᲂстнѣ ᲂу҆спе́нїе твᲂѐ , хвалѧ́сѧ
бжⷭ҇твеными твᲂи́ми чꙋдесы̀ . и҆ вѣ́рᲂю велича́етъ тѧ̀ , взыва́ѧ тебѣ̀ такᲂва́ѧ
па́вле . ра́дꙋисѧ и҆сто́чниче бᲂга́тыи чꙋдесе́мъ , ра́дꙋисѧ честны́хъ
дарᲂва́нїи и҆з̾лїѧ́нїе . ра́дꙋисѧ прпⷣбнымъ всѣ́мъ пᲂхвало̀ , ра́дꙋисѧ
є҆динᲂѡ҆бра́знымъ ла́вры спасе́нїе . ра́дꙋисѧ ꙗ҆́кѡ смири́лъ є҆сѝ
ѕлᲂнача́льнагѡ врага̀ , ра́дꙋисѧ ꙗ҆́кѡ ᲂу҆ѧзви́лъ є҆сѝ бѣсо́въ мно́жество .
ра́дꙋисѧ ꙗ҆́кѡ бы́сть по́стникѡмъ нача́льникъ , ра́дꙋисѧ ꙗ҆́кѡ бы́лъ є҆сѝ
всесвѣ́тлыи свѣти́льникъ ми́рꙋ . ра́дꙋисѧ невеще́ственыхъ чино́въ
сᲂприча́стниче , ра́дꙋисѧ и҆́же престо́лꙋ хрⷭ҇то́вꙋ пред̾стᲂѧ̀ . ра́дꙋисѧ
ѡ҆ не́мже хва́лимсѧ всѝ . ра́дꙋисѧ є҆го́же ра́ди и҆збавлѧ́емсѧ ѿ вреда̀ .
ра́дꙋисѧ па́вле пребᲂга́те .

=пѣ́снь , з҃ . і҆рмо́съ . Ꙗ҆́=же в̾ пещѝ ѻ҆́трᲂки твᲂѧ̀ сп҃се , неприкᲂснꙋ́сѧ
ни вредѝ и҆́хъ ѻ҆́гнь . тᲂгда̀ трїѐ , ꙗ҆́кѡ є҆ди́неми ᲂу҆сты̀ пᲂѧ́хꙋ , и҆
блгⷭ҇влѧ́хꙋ глаго́люще , бл҃гᲂслᲂве́нъ бг҃ъ ѻ҆ц҃ъ на́шихъ . ~Да вᲂз̾вели́читсѧ ,
взыва́ше мꙋ́дре раздрᲂблѧ́емь , ны́нѣ во́ плᲂти мᲂе́й хрⷭ҇то́съ .
не ᲂу҆жаса́юсѧ распале́нїѧ кᲂно́бь , не ᲂу҆бᲂю́сѧ сме́рти , ни ѕвѣре́й
стремле́нїѧ , сꙋ́щїѧ ра́ди жи́зни . ~Є҆ди́наго бг҃а дᲂбро́ты и҆скі́и , и҆
є҆ди́нꙋ є҆гѡ̀ сла́вꙋ пᲂлꙋчи́ти жела́ѧ . да раздрᲂби́тсѧ , и҆ ѡ҆пали́тсѧ всѐ
тѣ́ло мᲂѐ , взыва́ше сла́вне . свᲂбᲂжде́нїѧ и҆щꙋ̀ к̾ пᲂрабᲂще́нїю хрⷭ҇то́вꙋ .
~Смᲂтрѧ́ѧ бꙋ́дꙋщꙋю жи́знь бл҃же́нне , ми́рᲂви ᲂу҆мертви́сѧ вᲂи́стинꙋ . и҆ ꙗ҆́кѡ
зла́то ꙗ҆́звеными и҆скꙋше́нїи раз̾же́гсѧ , прᲂсїѧ́лъ є҆сѝ . и҆ пᲂлᲂжи́лсѧ
є҆сѝ в̾ сᲂкро́вищехъ нбⷭ҇ныхъ ѻ҆би́телей . =боⷢ҇ . Ч=естнѣ́йшꙋ тѧ̀ є҆ди́нꙋ
ѡ҆брѣ́тъ всенепᲂро́чнаѧ сло́во пречи́стᲂе бж҃їе . и҆з̾ ᲂу҆тро́бы твᲂеѧ̀
ро́ждьсѧ , вѣ́рнымъ ѡ҆чища́етъ ѡ҆скверне́нїѧ бг҃ᲂневѣ́сто , прибы́вшаѧ на́мъ
ѿ неꙋдержа́нїѧ страсте́й .

=и҆́нъ , і҆рмо́съ . Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва
велѣ́нїѧ небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ
пла́мене стᲂѧ́ще пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ . ~Ꙗ҆́кѡ сл҃нце
вᲂсїѧ́въ , вᲂсто́къ а҆́бїе прᲂсвѣти́лъ є҆сѝ . на сто́лпъ же вᲂз̾ше́дъ ꙗ҆́кѡ
пᲂсредѣ̀ нб҃сѐ стᲂѧ̀ , вселе́ннꙋю всю̀ ᲂу҆че́нїи вᲂз̾весели́лъ є҆сѝ .
ѻ҆ц҃е́мъ вᲂпїѧ̀ , бж҃е бл҃гᲂслᲂве́нъ є҆сѝ . ~Оу҆да́лилсѧ є҆сѝ бѣ́гаѧ
мирски́хъ мо́лвъ , и҆ въ пꙋсты́ни ѱало́мски вᲂдвᲂри́всѧ бг҃ᲂбл҃же́нне , прїѧ́тъ
бг҃а въ срⷣцы свᲂе́мъ , а҆́нг҃льскимъ хране́нїемъ тебѐ сᲂблюда́юща . ~Зрѧ́ше
мꙋче́нїѧ та́мᲂшнѧѧ мы́слеными ѻ҆чи́ма , и҆ чл҃кᲂлю́бнᲂю сѝ дш҃е́ю срⷣцемъ
бᲂлѣ́знꙋѧ , слеза́ми себѐ при́снѡ ѡ҆мака́ше . а҆ не ꙗ҆́кᲂже дв҃дъ во́ времѧ
но́щи пᲂсте́лю свᲂю̀ . =боⷢ҇ . Б=еспло́тныи вᲂплᲂща́етсѧ , и҆ без̾лѣ́тныи
в̾ лѣ́то быва́етъ . и҆ пелена́ми пᲂвива́етсѧ на́съ ра́ди , и҆́же зе́млю
пᲂвива́ѧи гдⷭ҇ь мгло́ю . пло́тїю себѐ ѡ҆блᲂжѝ несказа́ннѡ ,
ѿ неи҆скꙋсᲂмꙋ́жныѧ .

=пѣ́снь , и҃ . і҆рмо́съ . Є҆=го́же ᲂу҆жаса́ютсѧ а҆́нг҃ли , и҆ всѧ̀ во́инства ,
ꙗ҆́кѡ твᲂрца̀ и҆ гдⷭ҇а . по́йте сщ҃е́ннїи , прᲂсла́вите ѻ҆́трᲂцы . блгⷭ҇ви́те
лю́дїе , и҆ превᲂзнᲂси́те во всѧ̀ вѣ́ки . ~Прᲂцвѣ́тъ прᲂзѧ́блъ є҆сѝ са́дъ
прекрасе́нъ , мꙋче́нїѧ свѣ́тлᲂстьми , мч҃нкѡмъ ᲂу҆дᲂбре́нїе . и҆ ны́нѣ раю̀
цвѣ́ти ꙗ҆ви́стесѧ бжⷭ҇твенѡ бл҃гᲂꙋха́нїе и҆спꙋща́юще бжⷭ҇твенѣ . ~Крᲂпле́ньми
кро́вїи твᲂи́хъ рᲂжде́ннаго и҆з̾ неѧ̀ , кро́вь свᲂю̀ приѡ҆бщева́етъ .
твᲂемꙋ́ бо тѣлесѝ ѡ҆бъе́мшисѧ мꙋ́дре мече́мъ скᲂнчева́етсѧ , и҆ живе́тъ
во́ вѣки . ~И҆сцѣле́нїемъ во́ды , чꙋдесе́мъ рѣ́ки , и҆з̾лива́етъ тре́бꙋющимъ
ра́ка твᲂѧ̀ мꙋ́дре , ѿмыва́ющи скве́рны дꙋшетлѣ́нныхъ страсте́й , мч҃нче
ст҃лю , во всѧ̀ вѣ́ки . =боⷢ҇ . Ꙗ҆́=кѡ до́ждь во ᲂу҆тро́бꙋ твᲂю̀ сни́де
хрⷭ҇то́съ , и҆ всю̀ напᲂѝ тва́рь вᲂи́стинꙋ . и҆з̾сꙋши́въ дв҃о мꙋ́тныѧ рѣ́ки
и҆́дᲂльскагѡ гнѣ́ва , є҆ди́нъ бл҃гᲂда́тель .

=и҆́нъ , і҆рмо́съ . Ч=ꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки .
~Сᲂгла́снѡ съ дв҃дᲂмъ равнᲂчи́сленъ гла́съ всепᲂдо́бенъ , пᲂѧ́ше гл҃ѧ . ꙗ҆́кѡ
ᲂу҆тѣше́нїѧ твᲂѧ̀ дш҃ꙋ мᲂю̀ бг҃ᲂлѣ́пнѡ чл҃кᲂлю́бнымъ манᲂве́нїемъ , всецр҃ю ,
вᲂз̾весели́ша . тѣ́мже ра́дꙋѧсѧ взыва́ше , да бл҃гᲂслᲂви́тъ тва́рь всѧ̀ гдⷭ҇а ,
и҆ превᲂзно́ситъ є҆гѡ̀ во́ вѣки . ~Пᲂдава́ѧи тебѣ̀ ꙗ҆́же прᲂти́вꙋ любвѝ
зижди́тель , ѿ ю҆́нᲂсти сᲂблюда́ѧ тѧ десни́цею . и҆ тремѝ питѣ́етъ тѧ̀
желꙋдьмѝ , бг҃ᲂлѣ́пнѡ , ꙗ҆́кѡ ѿ младе́нства всѧ́ко пᲂхᲂтѣ́нїе пᲂпра́вша .
рꙋко́ю же а҆́нг҃ла сїѧ̀ пᲂдава́ютсѧ , ꙗ҆́кѡ а҆́нг҃льскᲂмꙋ житїю̀ ревнꙋ́ющꙋ ,
препрᲂсла́вленᲂмꙋ тебѣ̀ па́вле бг҃ᲂно́се . ~Вᲂз̾мᲂго́ша ᲂу҆бѣжа́ти
ѡ҆сꙋжде́нїѧ , трїѐ ѡ҆сꙋжде́нїи свѧ́зани мꙋ́жїе . ꙗ҆́кѡ ᲂу҆кло́ньшесѧ
слꙋже́нїѧ ѻ҆́бщагѡ , и҆ ѡ҆бᲂже́нїѧ ви́дима и҆́менемъ раз̾рѣ́шшесѧ твᲂи́мъ
ѻ҆́ч҃е всесла́вне . свѧ́заныхъ ѿ бѣ́дъ и҆зба́ви , и҆ є҆ди́нᲂю нᲂси́ма рꙋко́ю
свѧза́вшаго . =боⷢ҇ . С=л҃нце пра́вдѣ ро́ждьшаѧ , ѕвѣздо́ю сᲂзыва́етъ вᲂлхвы̀
со зла́тᲂмъ и҆ смѵ́рнᲂю же и҆ лива́нᲂмъ . нᲂвᲂлѣ́пнѡ пᲂкланѧ́ющесѧ непрело́жнѡ
младе́нствᲂвавшемꙋ . є҆го́же па́стырїе вᲂз̾вели́чиша , и҆ а҆́нг҃лъ мно́жество
вᲂспѣ́ша сла́вꙋ . ꙗ҆́кѡ по сꙋществꙋ̀ бг҃а и҆ чл҃ка є҆стество́мъ .

=пѣ́снь , ѳ҃ . і҆рмо́съ . Ж=ивᲂно́сныи и҆сто́чникъ прⷭ҇нѡ текꙋ́щь ,
свѣтᲂно́сно свѣти́ло бл҃гᲂда́ти , цр҃кᲂвь ѡ҆дш҃евле́ннꙋю , пᲂкро́въ сла́вныи ,
нб҃сѐ и҆ землѝ прᲂстра́ннѣйшꙋю , бцⷣꙋ чⷭ҇тꙋю велича́емъ . ~Оу҆ста̀ бж҃їѧ
бы́въ , ѿ ᲂу҆́стъ чꙋжда́гѡ лю́ди сꙋемꙋ́дреныѧ и҆схити́въ , пᲂказа́лъ є҆сѝ
наслѣ́дники бл҃гᲂда́ти . и҆ пᲂстрада́въ крѣ́пкѡ , со ст҃ли и҆ со страда́льцы
живе́ши , є҆леѵ̾фе́рїе . ~Чи́стаѧ мѷрᲂпᲂло́жница дх҃ꙋ , дᲂбрᲂдѣ́телей
кра́снᲂе жили́ще , а҆́гнецъ неѕло́бивыи , свѣти́льникъ незахᲂди́мыи , ст҃лемъ
степе́нь , и҆ мч҃нкѡмъ , да вᲂсхва́литсѧ вѣ́рныи є҆леѵ̾фе́рїи . ~Во́ свѣтѣ
живе́ши по и҆́стинѣ невече́рнѣмъ , свѣ́тъ бы́въ сл҃нца свѣтлѣ́йшїи . тѣ́мже
и҆́же па́мѧть твᲂю̀ свѣтᲂно́снꙋю дне́сь твᲂрѧ́щїѧ , страсте́й мглы̀ и҆зба́ви
є҆́же къ бг҃ꙋ твᲂи́ми мᲂли́твами , є҆леѵ̾фе́рїе . =боⷢ҇ . П=ᲂщадѝ на́съ
пᲂю́щихъ твᲂѐ гдⷭ҇и , є҆́же ѿ дв҃ы неи҆зрече́ннᲂе ржⷭ҇тво̀ . ѿ напа́стей
и҆збавлѧ́ѧ и҆ страсте́й и҆ скᲂрбе́й , мᲂльба́ми є҆ѧ̀ твᲂѧ̀ рабы̀ , ꙗ҆́кѡ
бл҃гᲂда́тель , є҆ди́нъ чл҃кᲂлю́бецъ .

=и҆́нъ , і҆рмо́съ . Т=а́инство стра́нно ви́жꙋ , и҆ пресла́вно . нб҃о сꙋ́щꙋ
пеще́рꙋ , престо́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
~Пᲂвѣ́дꙋетъ є҆́же къ бг҃ꙋ дерзнᲂве́нїе твᲂѐ , и҆ ꙗ҆́же сᲂверши́лъ є҆сѝ ,
по є҆́же к̾ немꙋ̀ ѿше́ствїе , чꙋ́дна дѣлеса̀ . мно́гихъ бо ма́слᲂмъ твᲂегѡ̀
кади́ла , ѿ недꙋ́гъ раз̾ли́чныхъ свᲂбᲂди́лъ є҆сѝ . ~Всесвѣ́тлꙋ свᲂю̀ дш҃ꙋ
и҆мѣ́ѧ прпⷣбне , ꙗ҆́кѡ мѵ́рѡмъ бл҃гᲂда́ти ве́сь напᲂи́всѧ . ма́слᲂмъ бѣ́сы
ѿгᲂнѧ́еши , прᲂкаже́нныѧ ѡ҆чища́ѧ , и҆ ᲂу҆грызе́ныѧ главы̀ , и҆ ра́намъ лю́тымъ
ᲂу҆ставлѧ́ѧ бᲂлѣ́зни . ~Распа́дсѧ па́даетъ сатана̀ вселꙋка́выи , ѻ҆́бразᲂмъ
всесвирѣ́па ѕвѣ́рѧ . зрѧ̀ прᲂсте́рша тебѐ ма́сла кади́ла твᲂегѡ̀ , ꙗ҆́кѡ мѵ́рѡ
на и҆сцѣле́нїе разли́чнымъ недꙋ́гѡмъ , и҆ стра́хᲂмъ ѡ҆держи́мъ и҆сче́зе .
=боⷢ҇ . З=ачала̀ є҆сѝ в̾ пᲂслѣ́днѧѧ лѣ́та в̾ лᲂжесна́хъ свᲂи́хъ , є҆го́же ѻ҆ц҃ъ
рᲂдѝ сн҃а пре́жде вѣ́къ нетлѣ́ннѡ , неи҆скꙋсᲂмꙋ́жнаѧ мт҃и . сегѡ̀ ѕвѣздо́ю
нб҃са̀ пᲂказꙋ́ютъ , и҆ землѧ̀ пеще́рᲂю земно́ю .

=свѣти́ленъ . Д=в҃дски прᲂцвѣ́лъ є҆сѝ в̾ дᲂмꙋ̀ гдⷭ҇ни ꙗ҆́кѡ фи́никъ , ѻ҆́ч҃е
прпⷣбне . плᲂды̀ свᲂи́хъ трꙋ́дъ стᲂри́цею ны́нѣ ᲂу҆мно́жи . тѣ́мже ѻ҆́блакъ
бѣсо́въ тꙋ́чами сле́зъ твᲂи́хъ па́вле бл҃же́нне пᲂгрꙋ́жь , ѿ хрⷭ҇та̀ по́честь и҆
вѣне́цъ пᲂбѣ́ды прїѧ́тъ . и҆ чꙋдесе́мъ премꙋ́дре незави́стнѡ бᲂга́тꙋю
ми́лᲂсть . =боⷢ҇ . И҆́=же гᲂрѣ̀ сла́вимыи бж҃ески ѿ а҆́нг҃лъ , нѣ́дръ
ѻ҆те́ческихъ не ѿстꙋ́пль чⷭ҇таѧ неи҆зрече́ннѡ , съ до́льними пᲂживѐ . ты́ же
семꙋ̀ бы́сть спасе́нїю вино́вна , ѿ чⷭ҇тыхъ свᲂи́хъ крᲂве́й , семꙋ̀ чⷭ҇таѧ
па́че сло́ва пло́ть взаи́мъ да́вши . є҆го́же мᲂлѝ рабо́мъ твᲂи́мъ .
и҆збавле́нїе да́ти сᲂгрѣше́нїемъ .

Н=а литꙋргі́и , прᲂки́мен̾ , ѱл҃о́мъ дв҃дᲂв̾ . ч=естна̀ пре́д̾ гдⷭ҇емъ сме́рть
прпⷣбныхъ є҆гѡ̀ . =сти́хъ . ч=то̀ вᲂзда́мъ гдⷭ҇ви ѡ҆ всѣ́хъ , и҆́хже
вᲂзда́стъ ми . =а҆пⷭ҇лъ , к=ъ= =гала́тѡмъ . заⷱ҇ , сг҃і . =а҆ллилꙋ́їѧ .
б=л҃же́нъ мꙋ́жь бᲂѧ́исѧ гдⷭ҇а , въ за́пᲂвѣдехъ є҆гѡ̀ вᲂсхо́щетъ ѕѣлѡ̀ .
=є҆ѵⷢ҇а́лїе , ѿ =лꙋкѝ . заⷱ҇ , ѯ҃з . =прича́стенъ . в=ъ па́мѧть вѣ́чнꙋю
бꙋ́детъ пра́ведникъ .



С=лꙋ́жба ст҃лю стефа́нꙋ и҆спᲂвѣ́дникꙋ а҆рхїє҆пкⷭ҇пꙋ сꙋро́жскᲂмꙋ . =В=е́черъ ,
пᲂе́мъ , бл҃же́нъ мꙋ́жь , а҃ , а҆нтифо́нъ . =Н=а гдⷭ҇и вᲂзва́хъ , стихѣ́ры ,
на́ ѕ҃ . гла́съ , д҃ . поⷣ . д=а́лъ є҆сѝ зна́менїе . ~Житїѐ непᲂро́чно ꙳
ꙗ҆ви́лъ є҆сѝ стефа́не .꙳ къ прⷭ҇то́лꙋ гдⷭ҇ню ,꙳ прехва́льне до́йде ,꙳
а҆рхїє҆ре́йскимъ мѵ́рѡмъ пᲂма́завсѧ .꙳ и҆ на сме́рти пред̾ пᲂвѣ́даѧ
сᲂдѣ́телѧ .꙳ и҆ сᲂзда́нїе внѣ̀ и҆ на́ нб҃си .꙳ в̾ же́ртвеникъ сла́вне
до́йде .꙳ мᲂлѝ ѡ҆ пᲂю́щихъ тѧ̀ . ~Зна́менїи и҆ чꙋдесы̀ тебѐ влⷣка
прᲂсла́ви ,꙳ требл҃же́нне стефа́не .꙳ прᲂго́ниши бо дꙋ́хи ,꙳ и҆ ᲂу҆врачꙋ́еши
стра́сти .꙳ дꙋ́шы прᲂсвѣща́еши вѣ́рныхъ ,꙳ прихᲂдѧ́щихъ ко ст҃о́мꙋ твᲂемꙋ̀
гро́бꙋ .꙳ а҆́нг҃лѡмъ равнᲂстᲂѧ́телю .꙳ а҆рхїє҆ре́ѡмъ съпꙋ́тниче .꙳ а҆пⷭ҇лѡмъ
є҆динᲂсꙋ́щне ,꙳ бл҃гᲂвѣ́рїю наста́вниче . ~Пᲂга́ныхъ преще́нїѧ не ᲂу҆страши́сѧ
бл҃же́нне ,꙳ бг҃ᲂꙋѧ́звеныхъ ᲂу҆мо́мъ ,꙳ хрⷭ҇то́ва бл҃гᲂлѣ́пїѧ чⷭ҇тнѣ́й
и҆ко́нѣ ,꙳ наꙋчи́лъ є҆сѝ всѣ́хъ несра́мнѡ пᲂкланѧ́тисѧ ,꙳ и҆ те́плᲂю вѣ́рᲂю
цѣлᲂва́ти .꙳ и҆ пᲂто́мъ претерпѣ́лъ є҆сѝ ꙳ бїе́нїѧ ѻ҆́ч҃е стефа́не и҆
темни́цы ,꙳ прᲂви́дѧ бꙋ́дꙋщїѧ ра́дᲂсти вᲂспрїѧ́тїе . =и҆́ны , стихѣ́ры .
гла́съ , в҃ . К=і́ими пᲂхва́льными вѣнцы̀ , ᲂу҆вѧзе́мъ ст҃лѧ ; сщ҃е́нствꙋ
вѣнца̀ , бл҃гᲂче́стїѧ ᲂу҆правле́нїе . цр҃кви свѣ́тлᲂе ᲂу҆краше́нїе .
и҆сто́чника бжⷭ҇твеныхъ и҆сцѣле́нїи неи҆счерпа́емаго , прᲂли́тїе дарᲂва́нїи
дх҃о́вныхъ . рѣкꙋ̀ мно́гихъ чꙋде́съ , ѻ҆́трасли сꙋро́жскїѧ веселѧ́ща
тече́ньми , стефа́на , те́плаго пред̾ста́телѧ на́шегѡ , и҆ храни́телѧ . ~Кі́ими
смире́ными ᲂу҆стна́ми , вᲂспᲂе́мъ ст҃лѧ , ди́внаго въ чꙋдесѣ́хъ , и҆
беспло́тнымъ сᲂжи́телѧ . ѡ҆сщ҃е́ннаго ѿ пеле́нъ . стᲂлпа̀ цр҃кви недви́жима .
весе́лїе землѝ сꙋро́жскᲂй . царю̀ нечести́вᲂмꙋ ѡ҆бличи́телѧ . и҆
правᲂсла́вїю и҆спᲂвѣ́дника . и҆ хрⷭ҇та̀ ра́ди ѿ без̾зако́нныхъ заꙋша́ема ,
и҆мꙋ́ща ве́лїю ми́лᲂсть . ~Прїиди́те сꙋро́жстїи сᲂбо́ри , ѱало́мски
вᲂспле́щемъ рꙋка́ми . печа́льнымъ ᲂу҆тѣ́хꙋ , и҆ ѿча́ѧннымъ застꙋ́пника ,
бл҃же́ннаго стефа́на вᲂспѣва́юще . бжⷭ҇твенагѡ хрⷭ҇то́ва смире́нїѧ ревни́телѧ .
пᲂхвалꙋ̀ землѝ сꙋро́жскᲂй , и҆ все́й то́й странѣ̀ ᲂу҆краше́нїе . ро́дꙋ же
на́шемꙋ вездѣ̀ прᲂмы́сленика , пᲂдаю́щаго ми́рꙋ ве́лїю млⷭ҇ть . =сла́ва .
гла́съ , д҃ . П=ᲂдᲂба́етъ сꙋро́жскᲂмꙋ ро́дꙋ , стефа́на вездѣ̀ и҆мѣ́ти
а҆рхїє҆ре́ѧ , ꙗ҆́кѡ нѣ́кꙋю ᲂу҆́тварь црⷭ҇кꙋю , и҆ сᲂкро́вище некра́дᲂмо ,
всѣ́мъ даю́ща бᲂга́тство спаси́тельнᲂе прᲂпᲂвѣ́данїе , и҆ всѧ̀ сᲂбира́юща
къ сᲂє҆дине́нїю пѣ́сней бл҃гᲂлѣ́пныхъ . к̾ немꙋ́же вᲂзᲂпїе́мъ , ст҃лю и҆
и҆спᲂвѣ́дниче , хрⷭ҇та̀ бг҃а мᲂлѝ ѡ҆ дш҃а́хъ на́ших̾ .

=и҆ ны́нѣ , боⷢ҇ . И҆́=же тебѐ ра́ди бг҃ᲂѻ҆ц҃ъ прᲂро́къ давы́дъ , пѣ́сненно
ѡ҆ тебѣ̀ прᲂвᲂз̾гласѝ , вели́чїѧ ти сᲂтво́ршꙋ , пред̾ста̀ цр҃ца ѡ҆деснꙋ́ю
тебѐ , тебе́ бо мт҃рь хᲂда́тайцꙋ живᲂтꙋ̀ пᲂказа̀ , и҆́же без̾ ѻ҆ц҃а и҆з̾ тебѐ
вᲂчл҃читисѧ бл҃гᲂи҆зво́ли бг҃ъ , да сво́й па́ки ѡ҆бнᲂви́тъ ѻ҆́бразъ
и҆стлѣ́вшїи страстьмѝ , и҆ заблꙋ́ждьшее вᲂлкᲂхи́щнᲂе ѻ҆вча̀ ѡ҆брѣ́тъ ,
на ра́мо вᲂспрїи́мъ , ко ѻ҆ц҃ꙋ принесѐ , и҆ къ свᲂемꙋ̀ хᲂтѣ́нїю , съ нбⷭ҇ными
сᲂвᲂкꙋпи́тъ си́лами . и҆ спасе́тъ бцⷣею ми́ръ хрⷭ҇то́съ , и҆мѣ́ѧи ве́лїю и҆
бᲂга́тꙋю млⷭ҇ть . =та́же , вы́хᲂдъ . прᲂки́менъ , дню̀ . =

Ѿ =при́тчей , чте́нїе . =

~Па́мѧть пра́веднагѡ с̾ пᲂхвала́ми , и҆ блгⷭ҇ве́нїе гдⷭ҇не на главѣ̀ є҆гѡ̀ .
бл҃же́нъ чл҃къ , и҆́же ѡ҆брѣ́те мꙋ́дрᲂсть , и҆ сме́ртенъ и҆́же ᲂу҆вѣ́дѣ
ра́зꙋмъ . лꙋ́чше бо сїю̀ кꙋпᲂва́ти , не́жели зла́та и҆ сребра̀ сᲂкро́вища .
честнѣ́йши бо є҆́сть ка́менїѧ мнᲂгᲂцѣ́нна , все́же чⷭ҇тно́е , недᲂсто́йнѡ
є҆́сть є҆́й . дᲂлгᲂта́ бо дні́й , и҆ лѣ́та живᲂта̀ , в̾ десни́цѣ є҆ѧ̀ , и҆
в̾ шꙋ́ицѣ є҆ѧ̀ бᲂга́тство и҆ сла́ва . ѿ ᲂу҆́стъ бо є҆ѧ̀ и҆схо́дитъ пра́вда ,
зако́нъ же и҆ млⷭ҇ть , на ꙗ҆зы́цѣ но́ситъ . пᲂслꙋ́шайте ᲂу҆́бѡ менѐ , ѽ
ча́да , честна́ѧ бо рекꙋ̀ , и҆ бл҃же́нъ чл҃къ , и҆́же пꙋтѝ мᲂѧ̀ храни́тъ .
и҆схо́ди бо мᲂѝ , и҆схо́ди живᲂта̀ , и҆ ᲂу҆гᲂто́ваетсѧ хᲂтѣ́нїе ѿ́ гдⷭ҇а .
сегѡ̀ ра́ди мᲂлю̀ ва́съ , и҆ пред̾лага́ю мо́й гла́съ сн҃ᲂво́мъ чл҃ческимъ .
ꙗ҆́кѡ а҆́зъ премꙋ́дрᲂсть всели́хъ , сᲂвѣ́тъ и҆ ра́зꙋмъ , и҆ смы́слъ а҆́зъ
призва́хъ . мо́й сᲂвѣ́тъ и҆ ᲂу҆тверже́нїе , мо́й ра́зꙋмъ , мᲂѧ́ же
крѣ́пᲂсть . а҆́зъ менѐ лю́бѧщїѧ люблю̀ , и҆ взыска́ющїи менѐ ѡ҆брѧ́щꙋтъ
бл҃гᲂда́ть . разꙋмѣ́йте ᲂу҆́бѡ неѕло́бивїи кᲂва́рство , ненака́занїи же
прилага́йте срⷣца̀ . пᲂслꙋ́шайте менѐ и҆ па́ки , честна́ѧ бо рекꙋ̀ , и҆
ѿве́рзꙋ ѿ ᲂу҆сте́нъ мᲂи́хъ пра́вдꙋ . ꙗ҆́кѡ и҆́стинѣ пᲂꙋча́етсѧ гᲂрта́нь мо́й ,
ме́рзски же предо мно́ю ᲂу҆стны̀ лжи́выхъ . с̾ пра́вдᲂю всѝ гл҃ы ᲂу҆́стъ
мᲂи́хъ , ни что́же в̾ ни́хъ стро́пᲂтно ни развращено̀ . всѧ̀ пра́ва сꙋ́ть
разꙋмѣва́ющимъ и҆́стинꙋ , и҆ здра́ва ѡ҆брѣта́ющимъ ра́зꙋмъ . наꙋчꙋ́ бо ва́съ
и҆́стинѣ , да бꙋ́детъ ѡ҆́ гдⷭ҇ѣ наде́жда ва́ша , и҆ и҆спо́лнитесѧ дх҃а .

Ѿ= при́тчей , чте́нїе . =

=Ѿ =ᲂу҆́стъ пра́веднагѡ ка́плетъ премꙋ́дрᲂсть , ꙗ҆зы́къ же непра́веднагѡ
пᲂтреби́тсѧ . ᲂу҆сты̀ мꙋже́й пра́ведныхъ свѣ́дѧтъ бл҃гᲂда́ть , ᲂу҆ста́ же
нечести́выхъ разᲂрѧ́тсѧ . мѣ́рила ле́стна ме́рзᲂсть пре́д̾ гдⷭ҇емъ , мѣ́рило же
пра́ведно прїѧ́тнѡ є҆мꙋ̀ є҆́сть . и҆дѣ́же а҆́ще вни́детъ дᲂсажде́нїе , тꙋ̀ и҆
бесче́стїе . ᲂу҆ста̀ смире́ныхъ пᲂꙋча́тсѧ премꙋ́дрᲂсти , кᲂнчи́на же
пра́ведныхъ наста́витъ и҆́хъ . и҆ пᲂпᲂлзнᲂве́нїе закᲂнᲂпрестꙋ́пникъ плѣни́тъ
ѧ҆̀ . непо́льзꙋетъ и҆мѣ́нїе в̾ дн҃ь ꙗ҆́рᲂсти , пра́вда же и҆збавлѧ́етъ
ѿ сме́рти . ᲂу҆мира́ѧ пра́ведныи , ѡ҆ставлѧ́етъ пᲂпече́нїе . ме́рзᲂстна же
быва́етъ и҆ на́гла нечести́выхъ пᲂги́бель . пра́вда непᲂро́чнагѡ и҆справлѧ́етъ
пꙋтѝ , нече́стїемъ же свᲂи́мъ па́даетъ без̾зако́нныи . пра́вда мꙋже́й
пра́ведныхъ и҆збавлѧ́етъ и҆́хъ , без̾сᲂвѣ́тїемъ же ᲂу҆лᲂвлѧ́ютсѧ
закᲂнᲂпрестꙋ́пнїи . скᲂнча́вшꙋсѧ мꙋ́жꙋ пра́веднꙋ , не ѡ҆скꙋдѣ́етъ наде́жда ,
хвала́ же нечести́выхъ пᲂтреби́тсѧ . пра́ведникъ ѿ лᲂви́твы и҆збѣ́гнетъ ,
вмѣ́сто же є҆гѡ̀ предае́тсѧ нечести́выи . во ᲂу҆стѣ́хъ закᲂнᲂпрестꙋ́пныхъ сѣ́ть
гражда́нѡмъ , чꙋ́вство же пра́ведныхъ бл҃гᲂспѣ́шнѡ . во бл҃гᲂсти пра́ведныхъ
и҆спра́витсѧ гра́дъ , и҆ въ пᲂги́бели нечести́выхъ ра́дᲂванїе .
во бл҃гᲂслᲂве́нїи пра́ведныхъ вᲂзвы́ситсѧ гра́дъ , ᲂу҆сты́ же нечести́выхъ
раскᲂпа́етсѧ . рꙋга́етсѧ гражда́нѡмъ лише́ныи ра́зꙋма , мꙋ́жь же мꙋ́дръ
без̾мо́лвїе во́дитъ .

Ѿ =премꙋ́дрᲂсти сᲂло́мѡни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ста́рᲂсть бо
честна̀ не мнᲂгᲂлѣ́тна ни в̾ числѣ̀ лѣ́тъ и҆счита́етсѧ . сѣди́ны же сꙋ́ть ,
мꙋ́дрᲂсть челᲂвѣ́кѡмъ . и҆ во́зрастъ ста́рᲂсти , житїѐ нескве́рно .
бл҃гᲂꙋго́денъ бг҃ᲂви бы́въ , вᲂз̾лю́бленъ бы́сть . и҆ живы́и пᲂсредѣ̀
грѣ́шникъ , преста́вленъ бы́сть . вᲂсхище́нъ бы́сть , да не ѕло́ба и҆змѣни́тъ
ра́зꙋма є҆гѡ̀ , и҆лѝ ле́сть прельсти́тъ дꙋ́шꙋ є҆гѡ̀ . раче́нїе бо ѕло́е ,
гꙋби́тъ до́браѧ , и҆ паре́нїе по́хᲂти , премѣнѧ́етъ ᲂу҆́мъ неѕло́бивъ .
скᲂнча́всѧ в̾ма́лѣ , и҆спо́лни лѣ́та мно́га , ᲂу҆го́дна бо бѣ̀ гдⷭ҇ви дш҃а
є҆гѡ̀ . сегѡ̀ ра́ди пᲂтща́сѧ ѿ среды̀ ѕло́бы . лю́дїе же ви́дѣвше и҆
неразꙋмѣ́вше , ни пᲂлᲂжи́ша в̾ пᲂмышле́нїи такᲂва́гѡ , ꙗ҆́кѡ бл҃гᲂда́ть и҆
млⷭ҇ть в̾ прпⷣбныхъ є҆гѡ̀ , и҆ пᲂсѣще́нїе во и҆збра́нныхъ є҆гѡ̀ .

Н=а стихо́внѣ , стихѣ́ры . гла́съ , є҃ . поⷣ . р=а́дꙋйсѧ живᲂно́сныи .
~Ра́дꙋисѧ сщ҃е́ннаѧ главо̀ , и҆́же ѿ пеле́нъ ѡ҆чи́стившисѧ дх҃ᲂмъ . и҆ семꙋ̀
со ᲂу҆мно́жившисѧ , и҆ вᲂспита́вшисѧ до́брѣ в̾ мѣ́рꙋ бжⷭ҇твенагѡ наставле́нїѧ .
ѿ него́же всѧ́ко движе́нїе , всѧ́ко дѣѧ́нїе , всѧ́къ ра́зꙋмъ , и҆ всѧ́ко
сло́во , вᲂз̾вѣща́ѧ до́блественѣ , кра́йнѧгѡ жела́нїѧ дᲂсти́глъ є҆сѝ ,
и҆дѣ́же сра́дꙋешисѧ всебл҃же́нне стефа́не ликᲂстᲂѧ́нїю а҆́нг҃льскᲂмꙋ , и҆
ст҃льскᲂмꙋ сᲂбо́рищꙋ , со всѣ́ми ст҃ы́ми . ᲂу҆мᲂлѧ́й сп҃са пᲂми́лᲂвати на́съ .

=сти́хъ : сщ҃е́нницы твᲂѝ ѡ҆блекꙋ́тсѧ в̾ пра́вдꙋ ,꙳ и҆ прпⷣбнїи твᲂѝ
вᲂз̾ра́дꙋютсѧ . Р=а́дꙋисѧ , ѿ среды̀ тмы̀ мно́гїѧ вᲂсїѧ́выи ꙗ҆́кѡ ѕвѣзда̀
всесвѣ́тлаѧ , всю̀ вселе́ннꙋю прᲂсвѣща́юши свѣ́тлѡ , зарѧ́ми ѻ҆́ч҃е дѣ́лъ
твᲂи́хъ . тѣ́мъ всѧ̀ влече́ши , къ непᲂсты́днᲂмꙋ раче́нїю . и҆ бжⷭ҇твенᲂю
любо́вїю , взерца́тисѧ всегда̀ лица̀ твᲂегѡ̀ нераз̾сꙋ́днагѡ зра́ка . и҆́мже и҆
по сме́рти взѧ́тисѧ ст҃е прїе́мшаѧ тѧ̀ сла́ва ꙗ҆́вьственнѡ плᲂдᲂнᲂсѧ́щи .
є҆ѧ́же ны́нѣ вᲂспрїима́еши , ᲂу҆мᲂлѧ́й сп҃са пᲂми́лᲂвати на́съ .

=сти́хъ : вᲂсхва́лѧтсѧ прпⷣбнїи во сла́вѣ ,꙳ и҆ вᲂз̾ра́дꙋютсѧ на ло́жахъ
свᲂи́хъ . Р=а́дꙋисѧ сщ҃е́ннѣйшїи ᲂу҆́ме , бл҃гᲂче́стїѧ непᲂбѣди́мᲂе
ѻ҆рꙋ́жїе . две́ре ра́йскаѧ . вѣ́рнымъ ᲂу҆тверже́нїе . цр҃ко́внᲂе
ѡ҆гражде́нїе , и҆́мже пᲂтреби́сѧ клѧ́тва , и҆ ᲂу҆праздни́сѧ . и҆ пᲂпрана̀
бы́сть си́ла вра́жїѧ . вᲂз̾несо́хᲂмсѧ ѿ землѝ на нб҃са̀ . ѻ҆рꙋ́жїе
непᲂбѣди́мᲂе . враго́мъ прᲂти́вниче . сла́ва мч҃нкѡмъ , прпⷣбнымъ ꙗ҆́кѡ
вᲂи́стинꙋ ᲂу҆дᲂбре́нїе . приста́нище спасе́нїю , да́рꙋѧи ми́рᲂви ве́лїю
ми́лᲂсть . =сла́ва . гла́съ , є҃ . В=ᲂстрꙋ́бимъ трꙋбо́ю пѣ́сней , стеце́мсѧ
правᲂсла́внїи , и҆ ᲂу҆́зримъ пᲂбѣди́тельства пастыренача́льника сꙋро́жскагѡ ,
и҆ ᲂу҆чи́телѧ на́шегѡ . ца́рїе и҆ кнѧ́зи пᲂсрами́шасѧ , ѿ стефа́нᲂва стра́шнагѡ
ꙗ҆вле́нїѧ . царѧ́ бо ѡ҆бличѝ ѻ҆́браза ра́ди хрⷭ҇та̀ бг҃а на́шегѡ ,
невᲂсхᲂтѣ́вшаго пᲂкланѧ́тисѧ . па́стыри и҆ ᲂу҆чи́тели правᲂсла́вныѧ па́ствы ,
хрⷭ҇то́ва пастыренача́льника , прїидѣ́те вᲂсхва́лимъ . а҆́нг҃лѡмъ
сᲂжи́тельника , и҆ мꙋ́ченикѡмъ пᲂхвалꙋ̀ . ст҃лемъ сла́вꙋ , и҆ по вѣ́рѣ
пᲂдвиза́телѧ , и҆ на́шегѡ те́плаго застꙋ́пника . пꙋ́ть ше́ствꙋющимъ
с̾пꙋтьше́ственика . и҆ пла́вающимъ ѡ҆кᲂрми́телѧ . и҆́же вездѣ̀ те́плаго
пред̾ста́телѧ , первᲂпресто́льника сꙋро́жскаго вᲂсхвалѧ́юще та́кѡ рце́мъ ,
всест҃е стефа́не пред̾варѝ , и҆ и҆зба́ви на́съ и҆скꙋше́нїѧ всѧ́кагѡ , и҆
спасѝ па́ствꙋ сїю̀ мл҃твами сѝ .

=и҆ ны́нѣ , боⷢ҇ . В=ᲂстрꙋ́бимъ трꙋбо́ю пѣ́сней . прекло́ньшибᲂсѧ свы́ше
всѣ́хъ цр҃ца мт҃и и҆ дв҃а , бл҃гᲂслᲂве́ньми вѣньчава́етъ вᲂспѣва́ющихъ ю҆̀ .
цр҃и и҆ кнѧ́зи да стекꙋ́тсѧ , и҆ цр҃цѣ да вᲂспле́щꙋтъ в̾ пѣ́снехъ , цр҃ѧ
ро́ждьшей , и҆́же сме́ртїю ѡ҆держи́мыѧ пе́рвѣе , раз̾рѣши́ти чл҃кᲂлю́бнѡ
бл҃гᲂи҆зво́лившаго . па́стыри и҆ ᲂу҆чи́тели , до́блѧго па́стырѧ пречⷭ҇тꙋю
мт҃рь , сᲂше́дшесѧ вᲂсхва́лимъ , свѣ́щникъ златᲂза́рныи , и҆ свѣтᲂно́сныи
ѻ҆́блакъ , нб҃съ прᲂстра́ннѣйшꙋ . ѡ҆дш҃е́вленыи же кᲂвче́гъ , ѻ҆гнезра́чныи
влады́чень престо́лъ . маннᲂпрїе́мнꙋю златꙋ́ю рꙋ́чкꙋ . затвᲂре́ннꙋю сло́ва
две́рь . и҆ всѣ́мъ хрⷭ҇тїа́нѡмъ прибѣ́жище . пѣ́сньми бг҃ᲂгла́сными пᲂхвалѧ́юще
си́це рце́мъ , пᲂла́то сло́ва , спᲂдо́би смире́нныхъ на́съ нбⷭ҇нагѡ црⷭ҇твїѧ .
всѧ́ бо вᲂз̾мо́жна сꙋ́ть хᲂда́тайствꙋ твᲂемꙋ̀ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . П=равᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆
чистᲂтѣ̀ . сꙋро́жꙋ свѣти́льниче . ст҃лемъ бг҃ᲂдх҃нᲂве́ннᲂе ᲂу҆дᲂбре́нїе ,
стефа́не премꙋ́дре . ᲂу҆че́нїемъ твᲂи́мъ всѧ̀ прᲂсвѣти́лъ є҆сѝ . цѣ́внице
дх҃о́внаѧ . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =сла́ва , и҆ ны́нѣ ,
боⷢ҇ . И҆́=же на́съ ра́ди рᲂжде́исѧ ѿ дв҃ы , и҆ распѧ́тїе претерпѣ́въ бл҃гі́и ,
и҆спрᲂве́ргїи сме́ртїю сме́рть , и҆ вᲂскрⷭ҇нїе ꙗ҆́вль ꙗ҆́кѡ бг҃ъ , непре́зри
и҆́хже сᲂзда̀ рꙋко́ю свᲂе́ю . ꙗ҆вѝ чл҃кᲂлю́бїе свᲂѐ млⷭ҇тиве . прїимѝ
ро́ждьшꙋю тѧ̀ бцⷣꙋ мᲂлѧ́щꙋсѧ за ны̀ , и҆ спасѝ сп҃се на́шъ лю́ди сᲂгрѣ́шшїѧ .

Н=а ᲂу҆́трени , на бг҃ъ гдⷭ҇ь , трᲂпа́рь , ст҃о́мꙋ , двⷤа . сла́ва , и҆
ны́нѣ , боⷢ҇ , вᲂскрⷭ҇нъ . =П=о а҃ , стихᲂло́гїи , сѣда́ленъ . гла́съ , г҃ .
Б=жⷭ҇твенымъ дх҃ᲂмъ прᲂсвѣще́нъ прᲂпᲂвѣ́далъ є҆сѝ со дерзнᲂве́нїемъ ,
правᲂсла́вїѧ преда́нїе , всебл҃же́нне стефа́не . и҆ мꙋчи́телѧ без̾зако́нна
пᲂсрами́лъ є҆сѝ . в̾ затᲂче́нїихъ непра́веднѡ ѿсыла́емь . ѻ҆́ч҃е прпⷣбне
хрⷭ҇та̀ бг҃а мᲂлѝ , грѣхо́мъ ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю
па́мѧть твᲂю̀ . =двⷤа . сла́ва , и҆ ны́нѣ , боⷢ҇ . Н=бⷭ҇наѧ любо́вїю
веселѧ́хꙋсѧ , и҆ земна́ѧ тре́петᲂмъ ᲂу҆жаса́хꙋсѧ , є҆гда̀ пречⷭ҇тыи гла́съ
на́йде на тѧ̀ бцⷣе . є҆ди́но бо тᲂржество̀ ѡ҆бᲂи́мъ вᲂсїѧ̀ , є҆гда̀
беспло́тныи ра́дᲂсть тебѣ̀ принесѐ . тѣ́мже со а҆́нг҃лѡмъ тебѣ̀ вᲂпїе́мъ ,
ра́дꙋисѧ чⷭ҇таѧ бж҃їе жили́ще .

П=о в҃ , стихᲂло́гїи , сѣда́ленъ . гла́съ , г҃ . Б=жⷭ҇твенаѧ пᲂвелѣ́нїѧ
ᲂу҆мно́живъ , вѣ́рꙋ сᲂблю́лъ є҆сѝ правᲂсла́вїѧ , бѣды̀ прїе́мъ ѡ҆ не́й
стефа́не . в̾ затᲂче́нїи пᲂстрада́въ ра́нами , в̾ темни́цахъ претерпѣ́въ
ѡ҆ѕлᲂбле́нїѧ ѻ҆́ч҃е прпⷣбне . хрⷭ҇та̀ бг҃а мᲂлѝ , дарᲂва́ти на́мъ ве́лїю
млⷭ҇ть . =вⷤ . сла́ва , и҆ ны́нѣ , боⷢ҇ . Б=жⷭ҇твенаѧ бы́сть сѣ́нь сло́ва
є҆ди́на пречⷭ҇таѧ дв҃о мт҃и , чистᲂто́ю а҆́нг҃лъ превᲂз̾ше́дши . менѐ па́че
всѣ́хъ пе́рсть бы́вша , ѡ҆скверне́на плᲂтьски́ми прегрѣше́нїи , ѡ҆чи́сти
мᲂли́твъ свᲂи́хъ бжⷭ҇твеными вᲂда́ми , пᲂдаю́щи чи́стаѧ ве́лїю ми́лᲂсть .

П=о пᲂлїєлеѡ́сѣ , сѣда́ленъ . гла́съ , д҃ . Х=рⷭ҇то́ви пᲂслѣ́дᲂвавъ , ми́ръ
ѡ҆ста́вилъ є҆сѝ . и҆ пло́ть пᲂкᲂри́въ вᲂз̾держа́нїемъ ꙗ҆́вѣ , пребл҃же́нне
стефа́не . ѿ ню́дꙋже сщ҃е́нїѧ пᲂма́занїе и҆мѣ́лъ є҆сѝ . ны́нѣ же
к̾ невеще́ственымъ преста́вилсѧ є҆сѝ лико́мъ . мᲂлѧ̀ ѡ҆ всѣ́хъ на́съ
вᲂсхвалѧ́ющихъ тѧ̀ . =двⷤа . сла́ва , и҆ ны́нѣ , боⷢ҇ . Є҆=ди́на ро́ждьшаѧ
твᲂрца̀ всемꙋ̀ , є҆ди́на ᲂу҆краси́вшаѧ чл҃чество ржⷭ҇тво́мъ свᲂи́мъ
бг҃ᲂневѣ́сто , и҆зба́ви мѧ ѿ сѣ́ти льсти́вагѡ стрѣльца̀ , и҆ пᲂста́ви мѧ
на ка́мени хрⷭ҇то́выхъ хᲂтѣ́нїи . тᲂгѡ̀ мᲂлѧ́щи прилѣ́жнѡ , є҆го́же вᲂплᲂти́ла
є҆сѝ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ч=естна̀ пре́д̾ гдⷭ҇емъ , сме́рть прпⷣбныхъ є҆гѡ̀ . =сти́хъ . ч=то̀ вᲂз̾да́мъ
гдⷭ҇ви ѡ҆ всѣ́хъ , и҆́хже вᲂз̾да́стъ ми . ~всѧ́ко дыха́нїе . =є҆ѵⷢ҇а́лїе , ѿ=
і҆ѡа́нна . заⷱ҇ , л҃є . ~ѱало́мъ , н҃ .

=сла́ва . м=л҃твъ ра́ди ст҃лѧ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стⷯра . гла́съ , д҃ . П=ᲂдᲂба́етъ сꙋро́жскᲂмꙋ ро́дꙋ , стефа́на вездѣ̀ и҆мѣ́ти
а҆рхїє҆ре́ѧ , ꙗ҆́кѡ нѣ́кꙋю ᲂу҆́тварь црⷭ҇кꙋю , и҆ сᲂкро́вище некра́дᲂмо ,
всѣ́мъ даю́ща бᲂга́тство спаси́тельнᲂе прᲂпᲂвѣ́данїе , и҆ всѧ̀ сᲂбира́юща
къ сᲂє҆дине́нїю пѣ́сней бл҃гᲂлѣ́пныхъ . к̾ немꙋ́же вᲂзᲂпїе́мъ , ст҃лю и҆
и҆спᲂвѣ́дниче , хрⷭ҇та̀ бг҃а мᲂлѝ ѡ҆ дш҃а́хъ на́шихъ .

К=ано́нъ , бцⷣѣ . со і҆рмᲂсо́мъ , на́ ѕ҃ . и҆ ст҃о́мꙋ два̀ , на и҃ . кано́нъ .
гла́съ , ѕ҃ . пѣ́снь , а҃ . і҆рмо́съ . В=ᲂлно́ю мᲂрско́ю скры́вшагѡ дре́вле ,
гᲂни́телѧ мꙋчи́телѧ , пᲂд̾ земле́ю скры́ша , спасе́ныхъ дѣ́ти . но мы̀ ꙗ҆́кѡ
ѻ҆трᲂкᲂви́ца гдⷭ҇ви пᲂе́мъ , сла́вно бо прᲂсла́висѧ .

=запѣ́въ : С=т҃лю хрⷭ҇то́въ и҆ и҆спᲂвѣ́дниче стефа́не , мᲂлѝ бг҃а ѡ҆ на́съ .
~Прїиди́те сᲂше́дшесѧ вᲂспᲂе́мъ всѝ , сщ҃е́ннагѡ на́шегѡ стефа́на , и҆
пᲂчте́мъ , сꙋро́жꙋ ᲂу҆тверже́нїе , застꙋ́пника дш҃а́мъ на́шимъ , и҆ гра́дꙋ
на́шемꙋ храни́телѧ неѡ҆бᲂри́ма . ~Преклᲂнѝ срⷣца̀ на́ша бг҃ᲂно́сче ,
во спасе́ныѧ хрⷭ҇то́вы за́пᲂвѣди , не пᲂмышлѧ́ти жите́йскихъ , но дш҃е́вныхъ
дᲂсти́гше дᲂбро́тъ . да свѣ́тлѡ вни́демъ в̾ черто́гъ хрⷭ҇то́въ . ~Стефа́не
бг҃ᲂмꙋ́дре , преверхо́вныи ѻ҆́ч҃е , а҆́нг҃лѡмъ ра́вне , сꙋро́жꙋ ᲂу҆тверже́нїе ,
не ѿве́рзи , но пѣ́сненѡ прїимѝ , ꙗ҆́кѡ кади́ло ѿ ᲂу҆бо́жества мᲂегѡ̀ , є҆́же
тѝ принесо́хъ недᲂсто́йныи . =боⷢ҇ . В=ᲂзᲂпі́й недᲂсто́йнаѧ дꙋшѐ пре́жде
сме́рти , къ бг҃ꙋ и҆ мт҃ри є҆гѡ̀ , в̾ по́мыслѣхъ те́плѣ со слеза́ми вᲂпїю́щи .
пречⷭ҇таѧ гжⷭ҇е сн҃а свᲂегѡ̀ мл҃твами твᲂи́ми ми́лᲂстива мнѣ̀ сᲂтвᲂрѝ .

=дрꙋгі́и , кано́нъ . гла́съ , а҃ . пѣ́снь , а҃ . і҆рмо́съ . Х=рⷭ҇то́съ
ражда́етсѧ . =запѣ́въ : С=т҃лю хрⷭ҇то́въ и҆ и҆спᲂвѣ́дниче стефа́не , мᲂлѝ бг҃а
ѡ҆ на́съ . ~Бл҃гᲂда́ть всю̀ дх҃о́внꙋю прїе́мъ ѻ҆́ч҃е въ се́рдцы свᲂе́мъ
хрⷭ҇то́въ ст҃лю , ѡ҆чи́сти ꙗ҆зы́къ же и҆ срⷣце твᲂи́хъ пѣве́цъ . ꙗ҆́кѡ да твᲂю̀
па́мѧть вᲂспᲂе́мъ свѣ́тлѡ , стефа́не и҆спᲂвѣ́дниче . ~Вели́кїи ны́нѣ стефа́нъ ,
па́стырь цр҃кви сꙋро́жскᲂй , па́стырѧ в̾кꙋ́пѣ и҆ ста́до и҆ ве́сь сꙋро́жь
свѣ́тлѡ призыва́етъ . прїиди́те сᲂбра́вшесѧ ꙗ҆́кѡ ѻ҆́бщемꙋ ѻ҆ц҃ꙋ свѣ́тлѡ
тᲂржествꙋ́емъ . =сла́ва . П=ᲂбѣжда́ютъ твᲂѧ̀ и҆справле́нїѧ и҆ слᲂвеса̀ и҆
ве́щи , стефа́не . є҆го́же ра́ди дш҃е́внᲂе пред̾лᲂже́нїе прїе́мли
со бл҃гᲂꙋвѣ́тїемъ дᲂстᲂди́вныи , є҆́же бо по дᲂсто́инствꙋ пѣ́снь тебѣ̀ плестѝ
всѣ́мъ невᲂзмо́жнѡ . =и҆ ны́нѣ , боⷢ҇ . Н=е и҆скꙋ́сна бе́здна твᲂегѡ̀
непᲂсти́жимагѡ ржⷭ҇тва̀ всечⷭ҇таѧ . сегѡ̀ ра́ди вѣ́рнїи несꙋмѣ́ннѡ ᲂу҆́бѡ
чи́стѣ припа́даемъ тѝ , глаго́люще , ра́дꙋисѧ бцⷣе дв҃о , мт҃и неневѣ́стнаѧ .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Кто̀ тебѐ неблажи́тъ пребл҃же́нне стефа́не бг҃ᲂно́сче ,
то́й ме́ртвъ є҆́сть дш҃е́ю и҆ тѣ́лᲂмъ пре́жде сме́рти , и҆ пре́жде сꙋда̀
во ѡ҆сꙋжде́нїе низ̾падѐ . ~Сᲂкрꙋшѝ сꙋпᲂста́ты прпⷣбне , и҆ си́лꙋ и҆́хъ
вᲂѡ҆рꙋже́нꙋю . пᲂкᲂрѝ на́мъ по́д̾ нᲂги в̾ско́рѣ , ви́димꙋю ра́ть . рабы̀ твᲂѧ̀
ᲂу҆твердѝ , и҆ держа́вꙋ да́рꙋй твᲂе́й па́ствинѣ бл҃же́нне и҆ сщ҃е́нне .
~Пᲂкры́й гра́дъ тво́й ѻ҆́ч҃е на́шъ стефа́не бг҃ᲂно́сче , ѿ сыно́въ а҆га́рѧнъ .
се́бо скре́гчꙋтъ зꙋбы̀ свᲂи́ми наны̀ , пᲂжре́ти ны̀ раз̾же́гшесѧ ꙗ҆́кѡ ѕвѣ́рїе
ди́вїи . но сᲂкрꙋшѝ зꙋ́бы и҆́хъ . =боⷢ҇ . Л=ѣ́ствицꙋ тѧ̀ прᲂви́дѣ препѣ́таѧ
мт҃и , і҆а́кѡвъ во снѣ̀ , до нб҃сѐ дᲂсѧза́ющꙋ . в̾ ню́же сло́во всели́сѧ , и҆
чл҃ки вᲂз̾ведѐ , ѿ чл҃кᲂгꙋби́тельнагѡ ѕмі́ѧ и҆збавлѧ́ѧи .

=и҆́нъ , і҆рмо́съ . П=ервᲂвѣ́чнᲂмꙋ ѿ ѻ҆ц҃а . ~Пᲂзна̀ тебѐ ѿ́ чрева
бг҃ᲂно́се , всевѣ́дыи бг҃ъ , пре́жде вᲂз̾вѣща́етъ тебѣ̀ а҆́нг҃лѡмъ . ѡ҆сщ҃а́етъ
тебѐ зижди́телѧ дш҃а́мъ , и҆ па́стырѧ вели́кагѡ . ꙗ҆́кᲂже петро́ви и҆ тебѣ̀
в̾вѣрѧ́етъ свᲂѐ ста́до . ~Жезло́мъ вᲂз̾держа́нїѧ страсте́й мо́ре раздѣли́лъ
є҆сѝ бл҃же́нне ꙗ҆́кᲂже мѡѷсе́й . и҆ на без̾стра́стїѧ го́рꙋ взы́де , прїе́мъ
разꙋ́мныѧ скрижа́ли , цр҃кᲂвь наꙋчѝ хрⷭ҇то́вꙋ , зако́нꙋ дх҃о́внᲂмꙋ . =сла́ва .
С=мире́нъ ꙗ҆ви́сѧ , кро́тᲂкъ же и҆ ти́хъ , стефа́не . ѿ ню́дꙋже дх҃о́внаѧ
бл҃гᲂда́ть дᲂво́льнѣ и҆з̾лїѧ́вшисѧ в̾ тебѣ̀ , вели́ка пᲂказа́ тѧ , чꙋде́съ
лꙋча́ми зе́млю сꙋро́жскꙋю ѡ҆сїѧва́юща . =и҆ ны́нѣ , боⷢ҇ . Т=ѧ̀ запечатлѣ́ннꙋю
вᲂи́стинꙋ , ли́къ прⷪ҇рческїи , и҆ заключе́ннꙋю и҆сто́чникꙋ две́рь наречѐ .
дв҃ства твᲂегѡ̀ всепѣ́таѧ , и҆з̾дале́че ѻ҆бразы̀ на́мъ пи́шꙋщь тѧ̀ . ю҆́же
сᲂблюдѐ и҆ по ржⷭ҇твѣ̀ .

=катава́сїѧ : П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , а҃ . В=ели́кїи ст҃ль хрⷭ҇то́въ да вᲂспᲂе́тсѧ . сто́лпъ
свѣ́тлыи , прᲂсвѣща́ѧи на́съ чꙋде́съ свѣтлᲂстьмѝ . и҆ ѻ҆́блакъ ро́сныи пла́мени
страсте́мъ пᲂгаша́ющь , и҆ ѡ҆рᲂша́ющь вѣ́рныхъ мы́сли , бжⷭ҇твеныи стефа́нъ .
=вⷤ . сла́ва , и҆ ны́нѣ , боⷢ҇ . С=вѣ́тлыи свѣти́льниче , бжⷭ҇твенаѧ трапе́зо .
кади́льнице злата́ѧ , ста́мна ма́ннꙋ нᲂсѧ́щи живᲂно́снꙋю , вѣ́рныхъ мы́сли
ᲂу҆слажда́ющи . ꙗ҆́кᲂже прᲂро́цы тебѐ дв҃о прᲂвᲂз̾вѣсти́ша .

=пѣ́снь , д҃ . і҆рмо́съ . Є҆=же на крⷭ҇тѣ̀ твᲂѐ бжⷭ҇твеннᲂе смире́нїе ,
прᲂви́дѧ а҆вва́кꙋмъ , ᲂу҆жа́сно вᲂпїѧ́ше , ты̀ си́льныхъ с̾сѣчѐ держа́вꙋ
бл҃гі́и , прїѡбщи́всѧ сꙋ́щимъ во а҆́дѣ , ꙗ҆́кѡ всеси́ленъ . ~Ѿлꙋчи́хсѧ ѿ́ бг҃а
грѣ́шныи , и҆ ᲂу҆да́лихсѧ а҆́зъ блꙋ́дныи и҆нᲂгда̀ во странꙋ̀ всели́хсѧ дале́че
ѻ҆́ч҃е , ѡ҆б̾нажи́хсѧ пᲂслꙋ́шавъ лестьца̀ , неи҆спра́вленыи . ~Ты̀ пра́веденъ
вᲂсїѧ̀ трисо́лнечнымъ свѣ́тᲂмъ несᲂзда́нныѧ трⷪ҇цы . тᲂгѡ̀ на́мъ пᲂслѝ
пᲂю́щимъ є҆гѡ̀ . и҆ на́ нб҃си тᲂгѡ̀ спᲂдо́би на́съ в̾ трⷪ҇цѣ вᲂспѣва́ти ,
бл҃же́нныи ѻ҆́ч҃е бг҃ᲂно́сныи стефа́не . ~Ѻ҆́ч҃е ѻ҆ц҃е́мъ бг҃ᲂно́сныи стефа́не ,
сꙋро́жꙋ ᲂу҆тверже́нїе , сн҃ъ правᲂвѣ́рїѧ , рабы̀ свᲂѧ̀ сᲂблюдѝ ѿ всѧ́кагѡ
прегрѣше́нїѧ . и҆ ѿ без̾бо́жныхъ ва́рваръ , ви́димыхъ же вра́гъ и҆
неви́димыхъ . =боⷢ҇ . Г=о́рестныхъ сле́зъ мᲂи́хъ незабꙋ́ди , и҆ стᲂна́нїѧ дш҃и
мᲂеѧ̀ непре́зри , дв҃це чи́стаѧ и҆ непᲂро́чнаѧ , ꙗ҆вѝ на мнѣ̀ млⷭ҇ть и҆
чл҃кᲂлю́бїе сн҃а и҆ бг҃а твᲂегѡ̀ .

=и҆́нъ , і҆рмо́съ . Ж=е́ѕлъ и҆з̾ ко́рене . ~Зако́нѡмъ ѿ сᲂсе́цъ мт҃рьнихъ
пᲂд̾клᲂни́всѧ дх҃о́внымъ , зако́нъ плᲂтьски́хъ превзы́де прпⷣбне . и҆́хже
пре́жде вре́мене ᲂу҆мертви́лъ є҆сѝ , тѧ́жкихъ и҆ грѣхо́вныхъ . сегѡ̀ ра́ди
невѣ́рнагѡ царѧ̀ ѡ҆бличи́лъ є҆сѝ , и҆спᲂвѣ́дникъ вели́кїи ꙗ҆́вльсѧ стефа́не .
~Сна̀ ѻ҆чи́ма свᲂи́ма , и҆ дрема́нїѧ вѣ́кᲂма не́далъ є҆сѝ , до́ндеже ѡ҆брѣ́те
мѣ́сто дᲂсто́йнѡ всѣ́хъ сᲂдѣ́тельнᲂе ѻ҆́ч҃е , срⷣце свᲂѐ , ѡ҆чи́стившеесѧ ,
дᲂсто́йнѣ . тѣ́мже пᲂказа̀ тебѐ жили́ще себѣ̀ цр҃ь сла́вы и҆ бг҃ъ вѣ́чныи .
=сла́ва . О=у҆мертвѝ мꙋдрᲂва́нїе премꙋ́дре пло́ти на́шеѧ неи҆сцѣ́льнᲂе , и҆
къ бжⷭ҇твенымъ наста́ви на́съ , ꙗ҆́кѡ крѣ́пᲂкъ и҆ си́ленъ . и҆ зако́нѡмъ
бл҃ги́мъ пᲂвинѝ бл҃же́нне . и҆ рабы̀ пᲂкажѝ хрⷭ҇то́вы , пᲂрабᲂще́ныѧ
страстьмѝ лю́тыми . =и҆ нн҃ѣ , боⷢ҇ . П=ᲂе́мъ вели́кᲂе и҆ стра́шнᲂе твᲂѐ
та́инство , преми́рныхъ ᲂу҆́бѡ ᲂу҆таи́всѧ чинᲂнача́льникъ , натѧ̀ сы́и сни́де
ꙗ҆́кѡ до́ждь на рꙋно̀ , всепѣ́таѧ . на спасе́нїе на́ше и҆ ѡ҆бнᲂвле́нїе .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . С=ᲂю́зᲂмъ любвѐ свѧзꙋ́еми а҆пⷭ҇ли , владꙋ́щемꙋ
всѣ́ми себѐ хрⷭ҇тꙋ̀ преда́вше , красны̀ но́ги ᲂу҆мыва́хꙋ , бл҃гᲂвѣствꙋ́юще
всѣ́мъ ми́ръ . ~Дш҃ꙋ мᲂю̀ ѡ҆черни́хъ непᲂдо́бными дѣ́лы а҆́зъ ни́щїи , к̾ тебѣ̀
вᲂпїю̀ застꙋ́пникꙋ мᲂемꙋ̀ те́плᲂмꙋ , не ѡ҆ста́ви менѐ прече́стне стефа́не , но
мл҃твꙋ сᲂтвᲂрѝ къ сп҃сꙋ . ~Мᲂльбы̀ твᲂегѡ̀ раба̀ незабꙋ́ди ѻ҆́ч҃е люби́мыи , но
прїимѝ сїѧ̀ , и҆ ко́ гдⷭ҇ꙋ те́плѣ принесѝ , да и҆з̾бꙋ́демъ нꙋ́жды и҆ ѻ҆гнѧ̀
негаси́магѡ . ~Ѡ҆тѧгче́нꙋ во грѣсѣ́хъ , и҆ на землѝ лежа́щꙋ , по́мᲂщь твᲂю̀
ѻ҆́ч҃е пᲂслѝ мнѣ̀ рабꙋ̀ твᲂемꙋ̀ . и҆ вᲂста́ви мѧ , да стᲂю̀ пра́вѣ и҆ хᲂждꙋ̀ ,
в̾ пꙋте́хъ бж҃їихъ . =боⷢ҇ . Р=а́дꙋисѧ є҆ди́на бцⷣе , ра́дᲂсть ро́ждьшаѧ ,
а҆́нг҃льскаѧ красᲂто̀ , и҆ чл҃кѡмъ вели́кᲂе прибѣ́жище . грѣ́шнымъ прᲂсты́не ,
вᲂлнꙋ́ющимсѧ приста́нище дв҃це .

=и҆́нъ , і҆рмо́съ . Б=г҃ъ сы́и ми́ра . ~Ꙗ҆́кѡ вели́кᲂе бᲂга́тство твᲂи́хъ
щедро́тъ , ꙗ҆ви́сѧ сꙋро́жскᲂмꙋ ро́дꙋ , без̾чи́слено прᲂли́тїе ми́лᲂсти твᲂеѧ̀ ,
слꙋго̀ хрⷭ҇то́въ . ты́ бо прᲂсѧ́щимъ сꙋ́щаѧ пᲂдава́ѧ , и҆ тѣ́хъ насы́тити
тща́шесѧ свᲂи́мъ пред̾лᲂже́нїемъ бл҃же́нне . ~Кро́тᲂкъ ꙗ҆ви́сѧ и҆ смире́нъ
в̾кꙋ́пѣ , дѣ́лᲂмъ же и҆ сло́вᲂмъ и҆ мы́слїю . си́мъ всѣ́хъ к̾ себѣ̀ привле́клъ
є҆сѝ , любо́вїю и҆ до́брыми дѣ́лы . царѧ́ же ѕлᲂсла́внаго ѡ҆бличи́въ , срⷣца̀
вѣ́рныхъ вᲂз̾весели́лъ є҆сѝ , ᲂу҆крѣплѧ́емыхъ твᲂи́мъ и҆спᲂвѣ́данїемъ .
=сла́ва . В=ели́кїи па́стырь всѣ́хъ хрⷭ҇то́съ , ѻ҆вца́мъ тѧ бл҃же́нне пᲂказа̀
свᲂи́мъ па́стырѧ и҆ ᲂу҆чи́телѧ слᲂве́снымъ . тѣ́мже заблꙋжда́емыхъ на́съ
на гᲂра́хъ пᲂги́бельныхъ , ꙗ҆́кѡ па́стырь чл҃кᲂлюби́въ , ны́нѣ свᲂи́хъ ѻ҆ве́цъ
взыщѝ . =и҆ ны́нѣ , боⷢ҇ . С=т҃ы́хъ ст҃а́ѧ дв҃о чи́стаѧ , ст҃ы́мъ ст҃а́гѡ
рᲂдила̀ є҆сѝ , всѧ́ческаѧ ѡ҆сщ҃а́ющаго , хрⷭ҇та̀ и҆зба́вителѧ . тѣ́мже тѧ̀
цр҃цꙋ и҆ влⷣчцꙋ всѣ́хъ , ꙗ҆́кѡ мт҃рь зижди́телѧ тва́ремъ велича́емъ .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆҆
вᲂлне́нїѧ ᲂу҆́же нетерпѧ̀ , ꙗ҆́кѡ і҆ѡ́на ко влⷣцѣ вᲂпїю́ ти , и҆з̾ тли́ мѧ
вᲂз̾ведѝ . ~И҆мꙋ́ще тѧ̀ твᲂѝ рабѝ застꙋ́пника те́пла не ᲂу҆бᲂи́мсѧ
сꙋпᲂста́тныхъ си́лъ . но пᲂбѣжда́емъ си́хъ , крⷭ҇то́мъ хрⷭ҇то́вымъ
ᲂу҆крѣплѧ́еми . ~Сᲂхранѝ гра́дъ сво́й ѻ҆́ч҃е прпⷣбне стефа́не , и҆
ѿ без̾бо́жныхъ и҆нᲂвѣ́рныхъ нахо́да , и҆ ѿ ᲂу҆со́бныѧ ра́ти и҆ всѧ́кагѡ стра́ха
и҆ мꙋ́ки и҆зба́ви . ~Дадѐ на́мъ хрⷭ҇то́съ чⷭ҇тна́гѡ стефа́на , пᲂсѣка́ти
прᲂти́внаѧ всѧ̀ ви́димаѧ во́инства , и҆ и҆справлѧ́ти бл҃гᲂвѣ́рнᲂе свᲂѐ ста́до .
=боⷢ҇ . С=т҃ъ є҆сѝ є҆ди́нъ во ст҃ы́хъ пᲂчива́ѧи , свѣ́тᲂмъ свᲂи́мъ мѧ̀
ѡ҆сїѧ́въ , ѡ҆ст҃ѝ дш҃ꙋ мᲂю̀ пᲂкаѧ́нїемъ , мл҃твами мт҃ре твᲂеѧ̀ .

=и҆́нъ , і҆рмо́съ . О=у҆тро́ба і҆ѡнꙋ . ~Ты̀ сꙋро́жꙋ бы́въ прᲂсвѣти́тель , и҆
живꙋ́щимъ в̾ не́мъ вездѣ̀ застꙋ́пникъ . ѡ҆бꙋрева́емымъ же в̾ ско́рбѣхъ ти́хᲂе
приста́нище . вра́чь дш҃е́внымъ стрⷭ҇те́мъ в̾кꙋ́пѣ и҆ тѣле́снымъ . ѿ ню́дꙋ же
всѝ в̾кꙋ́пѣ вѣща́ютъ и҆ призыва́ютъ твᲂѐ и҆́мѧ . ~Ст҃ли и҆ сщ҃е́нницы
с̾ра́дꙋютсѧ на́мъ дне́сь , сꙋро́жскᲂмꙋ ѻ҆ц҃ꙋ пра́зднꙋюще . сᲂгласꙋ́ютъ же и҆
вᲂспѣва́ютъ в̾кꙋ́пѣ ѻ҆́бщїи и҆́стиннїи без̾мо́лвницы . и҆ прᲂсті́и всѝ
на́шемꙋ тебѣ̀ вᲂспѣва́ютъ пред̾ста́телю в̾кꙋ́пѣ и҆ ᲂу҆чи́телю . =сла́ва . Ч=а́до
пᲂро́чнᲂе а҆́зъ є҆ди́нъ бы́хъ ѻ҆́ч҃е страстьмѝ скве́рными , вᲂи́стинꙋ
недᲂсто́инъ до́брагѡ тѝ сла́вне и҆ кра́снагѡ пра́зднᲂванїѧ . но ты̀ ѡ҆чи́стивъ
мᲂю̀ скве́рнꙋ прпⷣбне дш҃е́внꙋю , пᲂкажи́ мѧ ве́чери твᲂе́й дᲂсто́йна . =и҆
ны́нѣ , боⷢ҇ . Н=ѣ́дръ не ѿстꙋ́пль без̾нача́льна рᲂди́телѧ , в̾ нѣ́дрѣхъ чⷭ҇тыѧ
ѻ҆трᲂкᲂви́цы вᲂдвᲂрѧ́етсѧ . и҆ быва́етъ без̾мт҃ренъ пре́жде , ны́нѣ без̾ ѻ҆ц҃а
вᲂплᲂща́емь , и҆́же пра́вдѣ црⷭ҇твꙋѧи хрⷭ҇то́съ . сегѡ̀ неи҆сче́тенъ и҆
стра́шенъ ро́дъ и҆ неи҆зрече́ненъ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , г҃ . С=вы́ше си́лᲂю сщ҃е́нныи ᲂу҆крѣпи́всѧ , царе́ва
ᲂу҆гасѝ и҆кᲂнᲂбо́рнаѧ шата́нїѧ . дне́сь на́мъ пред̾ста̀ сла́ва и҆ бᲂга́тство .
с̾вы́ше дарᲂно́сѧтъ а҆́нг҃льстїи чи́нᲂве , пѣ́сньми и҆ пѣ́нїемъ славᲂсло́вѧще
вели́кагѡ сегѡ̀ сщ҃е́ннагѡ стефа́на . =и҆́кᲂсъ . Т=вᲂегѡ̀ чи́стагѡ и҆
непᲂро́чнагѡ житїѧ̀ , кᲂто́рыи ꙗ҆зы́къ чл҃ческїи вᲂсхвали́ти кᲂгда̀ и҆
вᲂспѣ́ти прпⷣбне стефа́не вᲂз̾мо́жетъ , вѣ́рᲂю и҆ ра́зꙋмᲂмъ и҆ и҆́стиннᲂю .
и҆́бо во всѣ́хъ по́двизѣхъ до́блественъ пᲂказа́сѧ . ты́ бо всеблаже́нне лю́таго
царѧ̀ пᲂсрами́лъ є҆сѝ , че́сть же и҆ко́ннꙋю вᲂсхᲂди́ти на первᲂѻ҆бра́зїе
наꙋчи́лъ є҆сѝ ст҃е . ѻ҆те́ческаѧ велѣ́нїѧ всемꙋ́дре и҆спᲂвѣ́давъ . сегѡ̀ ра́ди
тѧ̀ ᲂу҆блажа́емъ вели́кїи сщ҃е́нныи стефа́не .

=пѣ́снь , з҃ . і҆рмо́съ . Н=еи҆зрече́ннᲂе чꙋ́до и҆́же в̾ пещѝ и҆зба́вивыи ,
прпⷣбныѧ ѻ҆́трᲂки и҆з̾ пла́мени , во́ грᲂбѣ но́вѣ бездꙋ́шенъ пᲂлага́етсѧ ,
на спасе́нїе на́мъ пᲂю́щимъ , и҆зба́вителю бж҃е блгⷭ҇ве́нъ є҆сѝ . ~Ѿве́рзи мѝ
две́ри пᲂкаѧ́нїѧ прпⷣбне стефа́не . и҆ всѧ́къ мра́къ ѿженѝ ѿ мᲂеѧ̀ дш҃и , и҆
тѣ́ла мᲂегѡ̀ всѧ̀ ѡ҆чи́сти , да принᲂшꙋ́ ти пѣ́снь , и҆ зᲂвꙋ̀ , и҆зба́вителю
бж҃е бл҃гᲂслᲂве́нъ є҆сѝ . ~Пред̾ста́ни дш҃и мᲂе́й во и҆схо́дъ , стефа́не
прече́стне . и҆ ѿ лꙋка́вствїѧ сатанина̀ и҆зба́ви мѧ̀ . ꙗ҆́кѡ да сла́влю тѧ̀
вѣ́рнѡ ст҃лѧ вели́кагѡ пᲂѧ̀ , и҆зба́вителю бж҃е бл҃гᲂслᲂве́нъ є҆сѝ . ~Ст҃лю
твᲂѧ̀ лю́ди ᲂу҆ па́стви , сᲂхранѧ́ѧ на́съ стефа́не мꙋ́дре . и҆ на́ нб҃сѣхъ
спᲂдо́би с̾ тᲂбо́ю трⷪ҇цѣ без̾преста́ни вᲂспѣва́ти , и҆зба́вителю бж҃е
бл҃гᲂслᲂве́нъ є҆сѝ . =боⷢ҇ . Д=о́ждь пᲂда́ждь ми сле́зныи влⷣчце , стрꙋ́пы
дш҃е́вныѧ , и҆ пло́тнꙋю че́рнᲂсть ѡ҆мыва́ющи ми ѡ҆чи́сти . и҆ приведѝ
къ сᲂдѣ́телю , и҆ мꙋче́нїѧ всѧ́кагѡ и҆зба́ви мѧ̀ .

=и҆́нъ , і҆рмо́съ . Ѻ҆́=трᲂцы во блазѣ́й . ~Землѧ̀ сꙋро́жскаѧ и҆ страны̀
ѻ҆́ч҃е , чꙋдеса̀ твᲂѧ̀ вᲂз̾вѣща́ютъ ᲂу҆́бѡ , и҆ вᲂспѣва́ютъ в̾сю́дꙋ . ᲂу҆ча́щесѧ
пѣ́ти ра́дᲂстнѡ , ѻ҆ц҃е́мъ бж҃е бл҃гᲂслᲂве́нъ є҆сѝ . ~Жени́хъ кра́сныи , па́че
всѣ́хъ сн҃о́въ чл҃чь , ꙗ҆́кᲂже є҆́сть пи́сано , невѣ́стѣ бл҃же́нне свᲂе́й
цр҃кви , краснѣ́йша тѧ̀ пᲂказа̀ жениха̀ . тᲂгѡ̀ нᲂсѧ́ща ѻ҆́бразъ пᲂдо́бїѧ ,
ѻ҆ц҃е́мъ бг҃а и҆ препрᲂсла́влена . =сла́ва . О=у҆краси́въ свᲂѐ житїѐ
ми́лᲂстынею и҆ кро́тᲂстїю и҆ любо́вїю . свѣтлᲂпᲂдо́бникъ пᲂказа́сѧ
и҆зрѧ́дныи , па́стырѧ до́брагѡ , и҆з̾бра́въ тᲂгѡ̀ дᲂбрᲂдѣ́тели до́брѣ . є҆мꙋ́же
пᲂе́мъ , ѻ҆ц҃е́мъ бж҃е бл҃гᲂслᲂве́нъ є҆сѝ . =и҆ ны́нѣ , боⷢ҇ . Т=ѧ̀ і҆а́кѡвъ
бцⷣе лѣ́ствицꙋ прᲂро́чески разꙋмѣва́етъ . тебе́ бо ра́ди превᲂз̾нᲂси́мыи
на землѝ ꙗ҆ви́сѧ , и҆ съ чл҃ки пᲂживѐ , ꙗ҆́кᲂже бл҃гᲂи҆зво́ли . вᲂспѣ́тыи
ѻ҆ц҃е́мъ бг҃ъ и҆ препрᲂсла́вленъ .

=катава́сїѧ : Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . П=о зако́нѣ ѻ҆́ч҃и пребл҃же́ннїи в̾ вавѷло́нѣ
ю҆́нїи , бѣдꙋ̀ прїе́млюще царю́ющаго небрего́ша , пᲂвелѣ́нїѧ безꙋ́мнагѡ и҆
сᲂвᲂкꙋпле́ннїи , в̾ не́мже неи҆звари́шасѧ ѻ҆гнѝ , держа́щемꙋ дᲂсто́йнѡ
вᲂз̾сыла́хꙋ пѣ́снь , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀
во́ вѣки . ~Ѻ҆́ч҃е ѻ҆ц҃е́мъ ст҃ы́и стефа́не , правᲂвѣ́рїю сто́лпъ , сн҃ъ
вѣ́ры , рабы̀ твᲂѧ̀ спаса́й ѿ всѧ́кїѧ бѣды̀ , вᲂз̾мꙋще́нныѧ ѿ челᲂвѣкᲂꙋбі́ицы
дїа́вᲂла . непре́зри мᲂлѧ́щихтисѧ и҆́стиннымъ срⷣцемъ и҆ пᲂю́щихъ , гдⷭ҇а
вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки . ~Сᲂгрѣши́хъ ве́сь
грѣ́шныи па́че всѣ́хъ челᲂвѣ́къ . и҆ небы́сть грѣха̀ и҆́же несᲂтвᲂри́хъ ,
ни ѕла̀ ни клеветы̀ и҆́хже несᲂдѣ́ѧхъ . но вѣ́рᲂю прихᲂждꙋ́ ти , ꙗ҆́кᲂже
манасі́ю ѻ҆́нᲂго пᲂми́лꙋй мѧ̀ . ~Сы́нᲂве а҆га́рѧни вᲂѡ҆рꙋжа́ютсѧ на смире́ныѧ
лю́ди твᲂѧ̀ , стефа́не прече́стне , но сᲂкрꙋшѝ и҆́хъ неви́димо . лꙋ́къ и҆
стрѣ́лы и҆́хъ и҆ мечѝ вᲂньзѝ въ срⷣца̀ и҆́хъ . да ра́дᲂстїю вᲂспᲂе́мъ пѣ́снь
мнᲂгᲂгла́снꙋю , гдⷭ҇а по́йте дѣ́ла и҆ превᲂзнᲂси́те є҆гѡ̀ во́ вѣки . =боⷢ҇ .
Ѻ҆=держи́ма прегрѣше́нїи и҆ в̾ по́хᲂтехъ жите́йскихъ пᲂгрꙋже́на , свᲂбᲂдѝ и҆
спаси́ мѧ ст҃а́ѧ бцⷣе , и҆ стᲂна́нїѧ серде́чнаѧ ᲂу҆слы́ши . ꙗ҆́кᲂже блꙋдни́цы
сле́зы , и҆ менѐ пᲂка́ѧвшасѧ дв҃це и҆ со слеза́ми припа́дающа прїимѝ .

=и҆́нъ , і҆рмо́съ . Ч=ꙋ́до преве́лїе . ~Ѻ҆кᲂрмѝ мл҃твᲂю твᲂе́ю цр҃кᲂвь твᲂю̀
мно́го челᲂвѣ́чнꙋю , и҆ бꙋ́ри вѣ́тръ сᲂпрᲂти́вныхъ чꙋ́вственыхъ и҆ мы́сленыхъ
ᲂу҆ста́ви твᲂи́ми мᲂли́твами . и҆ запрѣтѝ , и҆ и҆зба́ви всѧ́кихъ и҆скꙋше́нїй
и҆ смꙋще́нїй . и҆ да́же до кᲂнца̀ неврежде́нꙋ сᲂблюдѝ . ~Падо́ша вᲂста́ющїи
наны̀ ѻ҆́ч҃е , твᲂи́ми мᲂли́твами пᲂбѣжда́еми , а҆га́рѧни внꙋ́цы , хᲂтѧ́щїи
дᲂстᲂѧ́нїе твᲂѐ ѡ҆ѕло́бити , и҆ пᲂсмѣ́хъ ᲂу҆́бѡ бы́ша , и҆ пᲂрꙋга́нїе ,
паде́нїѧ свᲂегѡ̀ пла́чꙋще . мы́ же вᲂспѣва́емъ ра́дᲂстнѡ твᲂю̀ сщ҃е́ннꙋю
па́мѧть . =бл҃гᲂслᲂви́мъ ѻ҆ц҃а и҆ сы́на и҆ ст҃а́гѡ дх҃а гдⷭ҇а . Н=еи҆зрече́ннѡ
твᲂѐ чадᲂлю́бїе ѻ҆́ч҃е превᲂсхᲂдѧ́ще ѻ҆те́ческꙋю любо́вь . всегда̀ ᲂу҆́бѡ
прилѣжи́ши , неви́димѡ на́съ пᲂсѣща́ѧ , бо́дреными свᲂи́ми мᲂли́твами .
спасе́нїе на́мъ всегда̀ сᲂдѣва́ѧ , и҆ пᲂдава́ѧ на́мъ с̾ти́хᲂстїю стефа́не
ра́дᲂстнаѧ . =и҆ ны́нѣ , боⷢ҇ . В=сего́ мѧ ѿпа́дша бцⷣе дв҃о , и҆ сᲂкрꙋши́вша
є҆́же по ѻ҆́бразꙋ чи́стаѧ , бг҃ъ свᲂегѡ̀ сᲂзда́нїѧ непрезрѣ̀ , но тᲂбо́ю
всего́ мѧ ѡ҆бнᲂвѝ . сегѡ̀ ра́ди тебѐ винꙋ̀ спасе́нїѧ на́шегѡ всѧ̀ тва́рь
вᲂспѣва́етъ , зᲂвꙋ́щи , блгⷭ҇ве́на ты̀ в̾ жена́хъ .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки
=[пᲂкло́н̾] . =

=пѣ́снь , ѳ҃ . і҆рмо́съ . Н=ерыда́й менѐ мт҃и , взира́ющи во́ грᲂбѣ ,
є҆го́же пло́тїю без̾ сѣ́мени зачала̀ є҆́си сн҃а . вᲂста́нꙋ бо и҆ сла́венъ
бꙋ́дꙋ , и҆ вᲂзнесꙋ̀ со сла́вᲂю , немо́лчнѡ ꙗ҆́кѡ бг҃ъ , вѣ́рᲂю и҆ любо́вїю тѧ
велича́ющїѧ . ~Вельмѝ ра́дꙋетсѧ при́снѡ гра́дъ тво́й , твᲂи́ми чꙋдесы̀ . и҆
мы̀ во всѧ́ка времена̀ насыща́емсѧ во́ вѣки ѿ сщ҃е́нныхъ мᲂще́й твᲂи́хъ . и҆
ны́нѣ не ѿхᲂдѝ ѿ на́съ , мᲂли́твꙋ твᲂрѧ̀ ко́ гдⷭ҇ꙋ . ꙗ҆́кѡ да ѿ без̾бо́жныхъ
ва́рваръ на́съ и҆зба́витъ . ~Сꙋро́жстїи наро́ди прїиди́те сᲂбери́тесѧ всѝ
к̾ бжⷭ҇твенѣй ра́цѣ ѻ҆ц҃а на́шегѡ стефа́на прпⷣбнагѡ , и҆ со слеза́ми
вᲂз̾зᲂви́те , и҆зба́ви лю́ди свᲂѧ̀ , неда́ждь дᲂстᲂѧ́нїѧ твᲂегѡ̀ ро́дꙋ
и҆з̾ма́ильтескᲂмꙋ , да дᲂстᲂдо́лжнѡ вᲂспᲂе́мъ млⷭ҇ть твᲂю̀ ст҃лю . =боⷢ҇ .
Ꙗ҆́=кѡ раз̾бо́йникъ , ꙗ҆́кѡ блꙋдни́ца вᲂпїю́ ти ѿ́ сердца , сᲂгрѣ́шьша
ѡ҆живи́ мѧ ст҃а́ѧ бцⷣе . нераз̾гнѣ́вайсѧ на мѧ̀ , не ѿве́рзи менѐ ѿ лица̀
твᲂегѡ̀ , неразꙋ́мна сꙋ́ща и҆ неча́ема .

=и҆́нъ , і҆рмо́съ . Т=а́инство стра́нно . ~Сла́вꙋ твᲂю̀ вᲂспѣ́ти
по дᲂсто́инствꙋ невᲂз̾мо́жнѡ . чꙋдеса́ бо твᲂѧ̀ мно́га , и҆ и҆сцѣле́нїѧ
без̾чи́сленна незави́стнѡ пᲂдава́еши , с̾ те́плᲂю вѣ́рᲂю прихᲂдѧ́щимъ стефа́не
ст҃лю . пᲂхвало̀ ро́дꙋ сꙋро́жскᲂмꙋ . ~Пᲂста́ви тебѐ цр҃кви свᲂе́й ѡ҆снᲂва́нїе
хрⷭ҇то́съ , стᲂлпа̀ крѣ́пка и҆ непᲂдви́жима во́ вѣки . сᲂблюда́юща и҆ назира́юща
гра́дъ сво́й непᲂдви́жимь , и҆ во́ вѣки вѣ́ка ненавѣ́тꙋемь , и҆ ѿ всѧ́кихъ
и҆збавлѧ́юща напа́данїи . и҆́же вѣ́рᲂю сверша́ющихъ сщ҃е́ннꙋю твᲂю̀ па́мѧть .
=сла́ва . С=т҃ли ᲂу҆́бѡ , и҆ всѝ лю́дїе , мꙋ́жїе и҆ жены̀ , и҆ ѻ҆трᲂкᲂви́цы ,
ста́рцы со младе́нцы , и҆ всѧ́къ во́зрастъ , и҆ всѧ́ко дᲂстᲂѧ́нїе , ст҃лю
стефа́нꙋ сꙋро́жскᲂмꙋ свѣ́тлѡ пра́з̾днꙋемъ . =и҆ ны́нѣ , боⷢ҇ . Н=еи҆зрече́ннѡ
дв҃ыѧ та́инство , та́ бо престо́лъ херꙋви́мскїи , и҆ свѣтᲂно́сныи черто́гъ
пᲂказа́сѧ , вседержи́телѧ хрⷭ҇та̀ бг҃а . ю҆́же бл҃гᲂче́стно ꙗ҆́кѡ бцⷣꙋ
велича́емъ .

=катава́сїѧ : Т=а́инство стра́нно ви́жꙋ , и҆ пресла́вно . не́бо сꙋ́щꙋ
пеще́рꙋ , престо́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть . =

=свѣти́ленъ . Д=в҃дски прᲂцвѣ́лъ є҆сѝ в̾ дᲂмꙋ̀ гдⷭ҇ни ꙗ҆́кѡ фи́никъ ѻ҆́ч҃е
прпⷣбне . пло́дъ свᲂи́хъ трꙋдо́въ стᲂри́цею ны́нѣ ᲂу҆мно́жи . тѣ́мже ѻ҆́блакъ
бѣсо́въ тꙋ́чами сле́зъ твᲂи́хъ бл҃же́нне пᲂгрꙋ́жь . ѿ хрⷭ҇та̀ по́честь и҆
вѣне́цъ пᲂбѣ́ды прїѧ́тъ , и҆ чꙋдесе́мъ премꙋ́дре незави́стнѡ бᲂга́тꙋю млⷭ҇ть .
=вⷤ . сла́ва , и҆ ны́нѣ , боⷢ҇ . Х=рⷭ҇то́вꙋ ны́нѣ прⷭ҇то́лꙋ пред̾стᲂѧ̀ ст҃лю ,
съ бг҃ᲂмт҃рїю и҆ пречⷭ҇тᲂю дв҃ᲂю , мᲂлѧ́сѧ непреста́й , пᲂбѣ́ды на ва́рвары
странѣ̀ на́шей дарᲂва́ти . и҆ смире́нїе ми́рꙋ , и҆ дш҃е́внᲂе спасе́нїе
премꙋ́дре . сᲂверша́ющимъ ѽ стефа́не па́мѧть твᲂю̀ ст҃лемъ красᲂто̀ .

Н=а хвали́тѣхъ , стихѣ́ры , на д҃ . гла́съ , д҃ . С=тефа́не пресла́вне
ѻ҆́ч҃е , а҆рхїєре́ю хрⷭ҇то́въ , ᲂу҆тѣше́нїе стра́ннымъ , вра́чь недꙋ́жнымъ ,
не ѿхᲂдѝ ѿ на́съ , мᲂлѧ̀ за пᲂю́щїѧ тѧ̀ . =двⷤа . Ѻ҆́=бразъ сᲂблю́лъ є҆сѝ
трисвѣ́тлѡ прпⷣбне ѻ҆́ч҃е , по хрⷭ҇то́вѣ и҆ко́нѣ ста́лъ є҆сѝ мꙋ́жески ,
не ᲂу҆страши́всѧ гнᲂете́знагѡ преще́нїѧ . но дх҃о́внымъ мече́мъ тᲂгѡ̀
ᲂу҆мертвѝ . тѣ́мъ дерзнᲂве́нїе и҆́маши ко́ гдⷭ҇ꙋ , спасѝ па́ствꙋ свᲂю̀
ѿ є҆́реси всѧ́кїѧ . стефа́не мнᲂгᲂстрада́льне .

=гла́съ , и҃ . Д=о́блестей твᲂи́хъ прпⷣбне ѻ҆́ч҃е пло́дъ , ᲂу҆ѧснѝ вѣ́рныхъ
сердца̀ . кто́ бо слы́ша без̾мѣ́рнᲂе твᲂѐ смире́нїе , и҆ терпѣ́нїю
не ᲂу҆диви́тсѧ . є҆́же к̾ ни́щимъ ти́хᲂсть , къ скᲂрбѧ́щимъ ми́лᲂванїе . всѧ̀
бг҃ᲂлѣ́пнѡ наꙋчи́лъ є҆сѝ ст҃лю стефа́не . и҆ ны́нѣ неᲂу҆вѧда́емымъ вѣнце́мъ
ᲂу҆вѧзе́сѧ , мᲂлѝ спасти́сѧ дш҃а́мъ на́шимъ . =сла́ва . гла́съ , ѕ҃ . П=рпⷣбне
требл҃же́нне , сщ҃е́нныи ѻ҆́ч҃е , па́стырю до́брыи , первᲂпа́стырѧ хрⷭ҇та̀
ᲂу҆ченичѐ , пᲂлᲂжи́выи дш҃ꙋ свᲂю̀ за сꙋро́жь , ты̀ и҆ ны́нѣ стефа́не ст҃лю
прᲂсѝ мᲂли́твами твᲂи́ми , дарᲂва́ти на́мъ ве́лїю млⷭ҇ть . =и҆ ны́нѣ , боⷢ҇ .
Б=цⷣе ты̀ є҆сѝ лᲂза̀ и҆́стиннаѧ , вᲂз̾расти́вшаѧ на́мъ пло́дъ живо́тныи , тебѣ̀
мо́лимсѧ , мᲂли́сѧ влⷣчце со ст҃лемъ , пᲂми́лᲂватисѧ дш҃а́мъ на́шимъ .
С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . ѿ а҃ гѡ кано́на ст҃ы́мъ , пѣ́снь , г҃ ѧ .
и҆ ѿ в҃ гѡ , пѣ́снь , ѕ҃ ѧ . =прᲂки́менъ , ѱало́мъ дв҃дᲂвъ . ᲂу҆=ста̀ мᲂѧ̀ вᲂз̾
гл҃ютъ премꙋ́дрᲂсть , и҆ пᲂꙋче́нїе срⷣца мᲂегѡ̀ ра́зꙋмъ . =сти́хъ .
ᲂу҆=слы́шите сїѧ̀ всѝ ꙗ҆зы́цы , внꙋши́те всѝ живꙋ́щїи по вселе́ннѣй .
=а҆пⷭ҇лъ , к=ъ є҆вре́ѡмъ . заⷱ҇ , ти҃і . =а҆ллилꙋ́їѧ . ᲂу҆=ста̀ пра́веднагѡ
пᲂꙋча́тсѧ премꙋ́дрᲂсти , и҆ ꙗ҆зы́къ є҆гѡ̀ вᲂз̾ глаго́летъ сꙋ́дъ . =є҆ѵⷢ҇а́лїе ,
ѿ =матѳе́ѧ . заⷱ҇ , а҃і . =прича́стенъ . в=ъ па́мѧть вѣ́чнꙋю бꙋ́детъ
пра́ведникъ .

