=МЦⷭ҇А ТОГО́ЖЕ ВЪ К҃З ДН҃Ь=

=ст҃а́гѡ первᲂмꙋ́ченика а҆рхидїа́кᲂна стефа́на . =и҆= прпⷣбнагѡ ѻ҆ц҃а
на́шегѡ , и҆спᲂвѣ́дника ѳео́дѡра начерта́ннагѡ . =Н=а гдⷭ҇и вᲂзва́хъ , стⷯры ,
а҆пⷭ҇лꙋ , г҃ . и҆ прпⷣбнᲂмꙋ , г҃ . стⷯры , а҆пⷭ҇лꙋ . гла́съ , д҃ . поⷣ . ꙗ҆́=кѡ
до́блѧ . ~Дх҃о́внᲂю бл҃гᲂда́тїю ,꙳ прᲂсвѣ́щь сѝ пᲂмышле́нїе ,꙳ ѻ҆́бразᲂмъ
ꙗ҆́кѡ а҆́нг҃лъ ꙗ҆ви́сѧ стефа́не .꙳ ѡ҆блиста́вшꙋ тѣлесѝ в̾нꙋ́тренею
свѣ́тлᲂстїю ,꙳ и҆ зарю̀ дш҃е́внꙋю ꙗ҆влѧ́ющꙋ ви́дѧщимъ ,꙳ є҆ѧ́же ра́ди и҆
пᲂлꙋчи́лъ є҆сѝ свѣтᲂвидѣ́нїѧ ,꙳ нб҃се́мъ тебѣ̀ пресла́внѡ ѿве́рзенѡмъ .꙳
нача́ло мч҃нкѡмъ и҆ пᲂхвало̀ . ~Ꙗ҆́кᲂже степе́не ꙳ и҆ лѣ́ствица на нбⷭ҇ныи
вᲂсхо́дъ ,꙳ ка́меннаѧ мета́нїѧ бы́ша тебѣ̀ .꙳ на ню́же в̾ше́дъ ви́дѣлъ є҆сѝ ,꙳
стᲂѧ́ща гдⷭ҇а ѡ҆деснꙋ́ю ѻ҆ц҃а ,꙳ тебѣ̀ тезᲂи҆мени́тенъ вѣне́цъ прᲂстира́юща ,꙳
десни́цею живᲂно́снᲂю .꙳ є҆го́же бли́зъ ꙗ҆́кѡ дᲂбрᲂпᲂбѣ́дникъ пред̾стᲂи́ши ,꙳
страда́льцемъ верхо́вныи . ~Зна́меньми и҆ чꙋдесы̀ ,꙳ блиста́ѧсѧ ᲂу҆че́нїи ,꙳
без̾зако́нныхъ пᲂгаси́лъ є҆сѝ сᲂбо́рище .꙳ и҆ ѿ ни́хъ ᲂу҆бива́емь ,꙳ и҆
ка́менїемъ мета́емь .꙳ за ᲂу҆бива́ющихъ тѧ̀ ,꙳ ѡ҆ставле́нїе мᲂлѧ́шесѧ ,꙳
пᲂдо́бѧсѧ гла́сꙋ сп҃сᲂвꙋ .꙳ є҆мꙋ́же в̾ рꙋ́цѣ пре́далъ є҆сѝ сво́й дх҃ъ ,꙳
сщ҃е́нныи стефа́не .

=и҆́ны , стихѣ́ры , прпⷣбнᲂмꙋ . гла́съ , и҆ поⷣ , то́йже . С=тра́нничества
ꙗ҆́звамъ ,꙳ прилᲂжи́шатисѧ ꙗ҆́звы ,꙳ затᲂче́нїѧ прпⷣбне лю́тѣйшаѧ .꙳
без̾зако́ннᲂмꙋ держа́щꙋ ,꙳ прⷭ҇то́лъ зако́нныи ,꙳ и҆ смꙋща́ющꙋ лю́тѣ зако́нᲂмъ
вѣ́ры ,꙳ и҆ пречⷭ҇тыи сп҃сᲂвъ ѻ҆́бразъ низ̾лага́ющꙋ .꙳ є҆го́же бл҃гᲂда́тїю
бжⷭ҇твенᲂю ,꙳ хрⷭ҇то́въ ᲂу҆го́дниче пᲂсрами́лъ є҆сѝ . ~Ни темни́ца тѧ̀
ни тѣснᲂта̀ ,꙳ ни тма̀ не свѣ́тлаѧ ,꙳ ни ра́ны ни бїе́нїѧ ѻ҆́ч҃е ,꙳
вᲂз̾мᲂго́ша и҆́же к̾ бг҃ꙋ любвѐ ,꙳ раз̾лꙋчи́ти ѳео́дѡре .꙳ ни недꙋ́гъ лю́тъ и҆
до́лгъ и҆ нестерпи́мъ .꙳ ни лише́нїе пи́щи бг҃ᲂгл҃иве .꙳ но непрело́женъ
претерпѣ́лъ є҆сѝ ,꙳ прᲂви́дѧ свᲂи́мъ трꙋдо́мъ вᲂз̾да́нїе . ~Вмѣ́стѡ ско́рби
ѡ҆сла́бꙋ ,꙳ в̾мѣ́стѡ бᲂлѣ́зней наслажде́нїе ,꙳ в̾мѣ́стѡ тмы̀ сїѧ́нїе тебѣ̀
дарᲂва̀ ,꙳ пᲂд̾вигᲂпᲂло́жникъ пра́ведныи .꙳ в̾мѣ́сто же чꙋ́дне ,꙳ є҆́же на лицѣ̀
твᲂе́мъ писа́нїѧ ,꙳ написа́сѧ в̾ кни́зѣ живо́тнѣй .꙳ в̾ цр҃кви же
первᲂро́дныхъ вᲂчте́сѧ в̾ вы́шнихъ .꙳ и҆ ко а҆́нг҃льскимъ чино́мъ ,꙳ ра́дᲂстнѡ
преше́лъ є҆сѝ . =сла́ва . гла́съ , в҃ . Ц=р҃ю и҆ влⷣцѣ всѣ́хъ , ро́ждьшꙋсѧ
на землѝ , вѣне́цъ пресвѣ́телъ прино́ситсѧ . не ѿ ка́менїи чⷭ҇тны́хъ
раствᲂре́нъ , но ѿ свᲂи́хъ крᲂве́й прᲂзѧбе́нъ . но ѽ мч҃нкᲂлю́бцы прїиди́те ,
пѣ́нїѧ цвѣ́ты в̾зе́мше , главы̀ ᲂу҆вѧзе́мъ . и҆ пѣ́сни вᲂспѣва́юще рце́мъ ,
и҆́же премꙋ́дрᲂстїю ѡ҆зари́выи и҆ бл҃гᲂда́тїю дш҃ꙋ , первᲂмч҃нче хрⷭ҇та̀
бг҃а , прᲂсѝ на́мъ ми́ръ и҆ ве́лїю ми́лᲂсть . =и҆ ны́нѣ . гла́съ , то́йже .
В=е́лїе и҆ пресла́внᲂе чꙋ́до сᲂверши́сѧ дне́сь ; дв҃аѧ ражда́етъ , и҆ ᲂу҆тро́ба
не и҆стлѣва́етъ . сло́во вᲂплᲂща́етсѧ и҆ ѿ ѻ҆ц҃а не ѿлꙋча́етсѧ . а҆́нг҃ли
с̾ па́стыри сла́вѧтъ , и҆ мы̀ с̾ ни́ми вᲂпїе́мъ , сла́ва в̾ вы́шнихъ бг҃ꙋ , и҆
на землѝ ми́ръ .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Всегѡ̀
бг҃ᲂлѣ́пнѡ ꙳ ѡ҆бо́лкъсѧ ѿ дв҃ы ,꙳ во а҆да́ма хрⷭ҇тѐ пе́рвагѡ .꙳ рᲂди́сѧ
въ верте́пѣ ,꙳ и҆ въ ꙗ҆́слѣхъ пᲂлага́емь .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . П=о́й прᲂро́чески дв҃де ,꙳ движа̀ свирѣ́ль ,꙳ ѿ твᲂи́хъ бо
чре́слъ ,꙳ и҆з̾ ни́хже бцⷣа ,꙳ хрⷭ҇то́съ ражда́етсѧ дне́сь .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Х=валꙋ̀
бг҃ᲂлѣ́пнꙋ ꙳ с̾ па́стыри вᲂлсвѝ ,꙳ и҆ со а҆́нг҃лы сла́вꙋ .꙳ и҆́же ѿ дв҃ы
прᲂзѧ́бшемꙋ бг҃ꙋ ,꙳ вѣ́рнїи принесе́мъ .

=сла́ва . гла́съ , ѕ҃ . П=е́рвыи в̾ мч҃нцѣхъ пᲂказа́сѧ и҆ въ слꙋга́хъ ,
стефа́не а҆пⷭ҇ле , страда́льцемъ ᲂу҆дᲂбре́нїе , вѣ́рнымъ пᲂхвала̀ , сла́ва
пра́веднымъ , и҆́же честнꙋ́ю твᲂю̀ па́мѧть пра́з̾днꙋющимъ , прᲂсѝ ꙗ҆́кѡ
пред̾стᲂѧ̀ прⷭ҇то́лꙋ хрⷭ҇та̀ всѣ́хъ цр҃ѧ , прегрѣше́нїемъ ѡ҆чище́нїѧ , и҆
црⷭ҇твїѧ нбⷭ҇нагѡ спᲂдо́битисѧ . =и҆ ны́нѣ . гла́съ , то́йже . Л=икꙋ́ютъ
а҆́нг҃ли всѝ на́ нб҃си , и҆ ра́дꙋютсѧ дне́сь . и҆гра́етъ же всѧ̀ тва́рь ,
ро́ждьшагᲂсѧ ра́ди в̾ виѳлїе́мѣ сп҃са и҆ гдⷭ҇а . ꙗ҆́кѡ всѧ́каѧ ле́сть
и҆́дᲂльскаѧ преста̀ , и҆ црⷭ҇твꙋетъ хрⷭ҇то́съ во́ вѣки .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , г҃ . А҆=пⷭ҇ле ст҃ы́и стефа́не , мᲂлѝ млⷭ҇тиваго бг҃а , да грѣхо́въ
ѡ҆ставле́нїе пᲂда́стъ дш҃а́мъ на́шимъ . =сла́ва , прпⷣбнᲂмꙋ . гла́съ , и҃ .
П=равᲂсла́вїю наста́вниче , бл҃гᲂче́стїѧ ᲂу҆чи́телю и҆ чистᲂтѣ̀ . вселе́ннѣй
свѣти́льниче , а҆рхїє҆ре́ѡмъ бг҃ᲂдх҃нᲂве́ннᲂе ᲂу҆дᲂбре́нїе ѳео́дѡре
премꙋ́дре . ᲂу҆че́нїемъ бо твᲂи́мъ всѧ̀ прᲂсвѣти́лъ є҆сѝ . цѣвни́це
дх҃о́внаѧ , мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =и҆ ны́нѣ ,
пра́здникꙋ . гла́съ , д҃ . Р=жⷭ҇тво̀ твᲂѐ хрⷭ҇тѐ бж҃е на́шъ , вᲂсїѧ̀ ми́рᲂви
свѣ́тъ разꙋ́мныи . в̾ не́мъ бо и҆́же ѕвѣзда́мъ слꙋжа́щїи , ѕвѣздо́ю
пᲂꙋча́хꙋсѧ . тебѣ̀ кла́нѧтисѧ сл҃нцꙋ пра́веднᲂмꙋ . и҆ тебѣ̀ вѣ́дѣти с̾вы́ше
вᲂсто́къ , гдⷭ҇и сла́ва тебѣ̀ .

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , аⷤ . трᲂпа́рь ,
а҆пⷭ҇лꙋ . сла́ва , прпⷣбнᲂмꙋ . и҆ ны́нѣ , пра́здникꙋ . =П=о а҃ , стихᲂло́гїи ,
сѣда́ленъ . гла́съ , г҃ . Б=ез̾сѣ́менно зача́тїе и҆зба́вителѧ ражда́етъ . и҆
вᲂлсвѝ прихо́дѧтъ жи́зни пᲂклᲂни́тисѧ , чл҃цы со а҆́нг҃лы славᲂсло́вѧтъ .
верте́пъ же и҆ ꙗ҆́сли дарᲂно́сѧтъ , вᲂспѣва́юще рᲂжде́нагѡ , ѻ҆трᲂча̀ мла́до
превѣ́чнагѡ бг҃а . =сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , д҃ . Н=ев̾мѣсти́мыи вездѣ̀ ,
ка́кѡ в̾мѣсти́сѧ во́ чрево . и҆́же в̾ нѣ́дрѣхъ ѻ҆́ч҃ихъ , ка́кѡ на рꙋкꙋ̀
мт҃рьню ; всѧ́кѡ ꙗ҆́кѡ вѣ́сть , ꙗ҆́кѡ вᲂсхᲂтѣ̀ , ꙗ҆́кѡ бл҃гᲂи҆зво́ли .
беспло́тенъ бо сы́и вᲂплᲂти́сѧ во́лею . и҆ бы́сть сы́и , и҆́же небѣ̀ , на́съ
ра́ди не ѿстꙋ́пль є҆стества̀ причасти́сѧ на́шемꙋ с̾мѣше́нїю . сꙋгꙋ́бъ рᲂди́сѧ
хрⷭ҇то́съ . вы́шнїи ми́ръ хᲂтѧ̀ и҆спо́лнити . =сла́ва , и҆ ны́нѣ , то́йже . =

К=ано́нъ , пра́здникꙋ , пе́рвыи . со і҆рмᲂсо́мъ , на́ ѕ҃ . и҆ ст҃ы́мъ , два̀
кано́на , на и҃ . кано́нъ , а҆пⷭ҇лꙋ . твᲂре́нїе і҆ѡа́нна дамаскина̀ . гла́съ ,
є҃ . пѣ́снь , а҃ . і҆рмо́съ . К=ᲂнѧ̀ и҆ вса́дники в̾ мо́ри чермнѣ́мъ , сᲂкрꙋша́ѧ
и҆ бра́ни мы́шцею высо́кᲂю , хрⷭ҇то́съ и҆стрѧ́слъ є҆́сть , і҆и҃лѧ же спасѐ ,
пᲂбѣ́днꙋю пѣ́снь пᲂю́ща .

=запѣ́въ : С=т҃ы́и первᲂмч҃нче и҆ а҆рхидїа́кᲂне стефа́не , мᲂлѝ бг҃а
ѡ҆ на́съ . ~Грѧди́те , вѣнцы̀ пѣ́снеными , первᲂмч҃нка , хрⷭ҇то́ва цр҃кви ,
сла́внѡ вѣнча́емъ . и҆ бжⷭ҇твенᲂю вѣнча́еми стефа́нᲂвᲂю бл҃гᲂда́тїю , пᲂбѣ́днꙋю
пѣ́снь вᲂспᲂе́мъ . ~Нᲂсѧ̀ ᲂу҆чи́телевъ кро́ткїи смы́слъ , и҆ є҆́же ѿ любвѐ
бг҃ᲂтво́рнᲂе смире́нїе , дᲂсто́йнѡ стефа́не слꙋга́мъ старѣ́йшина , и҆
пред̾ста́тель вдᲂви́цамъ бы́лъ є҆сѝ . ~Ты̀ на́ пᲂмᲂщь а҆пⷭ҇лѡмъ хрⷭ҇то́вѣмъ ,
по дᲂстᲂѧ́нїю зва́нъ бы́сть . и҆ ꙗ҆́кѡ вѣ́ренъ слꙋжи́тель , тезᲂи҆мени́те
стефа́не бы́лъ є҆сѝ . и҆дѣ́же хрⷭ҇то́съ , кро́вїю преше́лъ є҆сѝ . =боⷢ҇ .
Т=ы̀ ᲂу҆́бѡ за чл҃ки хрⷭ҇тѐ , чл҃ка ѿ дв҃ы пᲂне́съ ꙗ҆́кѡ млⷣнцъ пᲂви́тсѧ .
тво́й же пᲂсы́панъ первᲂмч҃нкъ каменᲂмета́нїи , чл҃ка сᲂвлачи́тсѧ .

=и҆́нъ , кано́нъ , прпⷣбнᲂмꙋ . є҆мꙋ́же краегране́сїе сицево̀ : твᲂѧ̀ бра́те
бли́жнѧѧ плетꙋ̀ хвалы̀ . твᲂре́нїе ѳеѡ́фанᲂво . гла́съ , д҃ . пѣ́снь , а҃ .
і҆рмо́съ . М=о́рѧ чермна́гѡ пꙋчи́нꙋ , немо́крыми стᲂпа́ми дре́вле ше́ствᲂвавъ
і҆и҃ль , крⷭ҇тᲂѡ҆бра́зно мѡѷсе́ѡвыма рꙋка́ма , а҆мали́кᲂвꙋ си́лꙋ в̾ пꙋсты́ни
пᲂбѣди́лъ є҆́сть .

=запѣ́въ : П=рпⷣбне ѻ҆́ч҃е ѳео́дѡре , мᲂлѝ бг҃а ѡ҆ на́съ . ~Ти́тлꙋ твᲂегѡ̀
честна́гѡ лица̀ ви́дѣвъ херꙋви́мъ , ᲂу҆стꙋпа́етъ ѿ́ древа жи́зни . пла́меннᲂе же
ѻ҆рꙋ́жїе всебл҃гᲂгᲂвѣ́йно плещѝ тебѣ̀ дае́тъ , премꙋ́дре ѳео́дѡре . ~Ти́тла
над̾ главо́ю лежа́ше цр҃ѧ хрⷭ҇та̀ , напи́сана на́ древѣ крⷭ҇тнѣмъ . твᲂѧ́ же
ти́тла премꙋ́дре на лицы̀ твᲂе́мъ начерта́сѧ , напи́сана бг҃ᲂлѣ́пнѣ .
~Вᲂз̾несе́сѧ ᲂу҆́бѡ на́ крⷭ҇тъ гдⷭ҇ь , и҆ прᲂбᲂде́нъ бы́сть въ ре́бра . ты́ же
сѣ́де на стᲂлѣ̀ терпѣли́внѡ бᲂде́нїѧ претерпѣ́лъ є҆сѝ . ꙗ҆́кᲂже ѻ҆ве́нъ
наро́читъ сщ҃еннᲂтаи́нниче , назна́менаемь . ~Мꙋ́дрᲂстїю всѧ́кᲂю ᲂу҆краша́емь
ѻ҆́ч҃е ѳео́дѡре пред̾ста́телѧ ѡ҆бличи́лъ є҆сѝ ꙗ҆́вѣ , ѕлы́ѧ є҆́реси .
терпѣ́нїемъ же дѣ́лъ , сегѡ̀ мꙋдрᲂва́нїѧ ᲂу҆жаси́лъ є҆сѝ . =боⷢ҇ . М=ꙋ́дрᲂсти
премꙋ́дрᲂстныѧ бы́сть прїѧ́телище пречⷭ҇таѧ бг҃ᲂрᲂди́тельнице є҆ди́на .
вѣ́рнымъ спасе́нїе и҆ пѣ́нїе . ты́ бо на́мъ рᲂдила̀ є҆сѝ дне́сь бжⷭ҇твенᲂе
и҆збавле́нїе .

=пѣ́снь , г҃ . і҆рмо́съ . О=у҆тверже́и ни наче́мъ же зе́млю пᲂвелѣ́нїемъ
сѝ , и҆ распрᲂстранѝ не ѡ҆держи́мꙋю тѧгᲂтꙋ̀ , на недви́жимᲂмъ хрⷭ҇тѐ ка́мени
запᲂвѣде́й тѝ , цр҃квь свᲂю̀ ᲂу҆твердѝ , є҆ди́не бл҃же и҆ чл҃кᲂлю́бче .
~Зако́ннѡ ꙗ҆́кѡ хрⷭ҇то́въ во́инъ стефа́не , к̾ бг҃ᲂꙋбі́йцамъ ѡ҆пᲂлчи́всѧ .
в̾ непᲂбѣди́мꙋю є҆гѡ̀ си́лꙋ ѡ҆бо́лкъсѧ без̾зако́нныхъ ѡ҆бличи́лъ є҆сѝ
вселꙋка́внᲂе прᲂтивле́нїе . ~Ре́внᲂстїю хрⷭ҇то́вы раз̾же́гсѧ любвѐ , и҆
къ пᲂдвиго́мъ сᲂвле́ксѧ вѣ́ры , и҆ дх҃а и҆спо́лнисѧ бжⷭ҇твенагѡ первᲂмч҃нкъ ,
ры́барскᲂе вᲂз̾вѣстѝ всѣ́мъ бг҃ᲂлꙋ́чшее прᲂпᲂвѣ́данїе . ~Ꙗ҆́кѡ прᲂпᲂвѣ́дникъ
сᲂкрᲂве́ныѧ вᲂи́стинꙋ , и҆ бжⷭ҇твеныѧ жи́зни , настᲂѧ́щꙋю ꙗ҆́кᲂже забы́въ ,
дѣ́лᲂмъ пᲂказа̀ ꙗ҆́вѣ всѣ́мъ . первᲂмч҃нкъ пᲂбѣдᲂно́снꙋю и҆́стинꙋ влⷣко ,
прᲂи҆зво́ливъ сме́рть . =боⷢ҇ . В=ъ жите́йскїи на́съ ра́ди влⷣка верте́пъ
в̾ни́де , ѻ҆́бразᲂмъ с̾хᲂжде́нїѧ . мч҃никѡмъ же нача́льникъ стефа́нъ ,
ѿ тѧ́жести чл҃ческїѧ и҆схо́дитъ любо́вїю влⷣчнею пᲂбѣжда́емь .

=и҆́нъ , і҆рмо́съ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ зᲂвꙋ́щи , ты́ ми
крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Не и҆мы́и прᲂти́вꙋ твᲂи́мъ
ᲂу҆че́нїемъ что̀ ѿвѣща́ти прпⷣбне , на ра́ны ѡ҆браща́етсѧ є҆́ллинскїѧ нꙋ́жды
и҆спо́лненыи . ~Претерпѣ́лъ є҆сѝ жда́тельнѡ є҆́же на ра́мꙋ и҆ на пе́рсѣхъ
ра́ны , хрⷭ҇та̀ ра́ди , бг҃ᲂдх҃нᲂве́нне , и҆ ꙗ҆́же по ѻ҆чи́ма бїе́нїѧ .
~Мꙋ́дрᲂсти дх҃о́вныѧ и҆ ᲂу҆се́рдїемъ по́мысла , пᲂсрами́лъ є҆сѝ ѕлᲂчести́ваго
и҆ без̾зако́ннаго , сщ҃е́нными твᲂи́ми ᲂу҆че́нїи . =боⷢ҇ . Д=в҃дъ ꙗ҆́кᲂже
кᲂвче́гъ в̾ виѳлїе́мѣ , прᲂро́ческима ѻ҆чи́ма , мт҃и бж҃їѧ ви́дѣ тѧ млⷣнца
пребжⷭ҇твенагѡ нᲂсѧ́щꙋ .

=кᲂнда́къ , пра́здникꙋ , и҆ и҆́кᲂсъ . =

=сѣда́ленъ . гла́съ , а҃ . А҆=пⷭ҇ле хрⷭ҇то́въ , слꙋжи́телемъ пе́рвыи ,
первᲂмч҃нче мꙋ́дре , мч҃нкѡмъ ве́рхъ , и҆́же мирскі́ѧ кᲂнцы̀ ѡ҆ст҃и́въ
страда́нїи свᲂи́ми , и҆ чꙋдесы̀ дш҃а чл҃кѡмъ прᲂсвѣ́щь , чтꙋ́щїѧ тѧ̀ и҆зба́ви
всѧ́ческихъ бѣ́дъ всехва́льне стефа́не . =сѣда́ленъ , прпⷣбнᲂмꙋ . гла́съ , г҃ .
О=у҆ста̀ бы́лъ є҆сѝ де́рзᲂсти , гᲂрды́ню мꙋчи́телевꙋ всемꙋ́дренѡ пᲂсрами́въ ,
терпѣ́нїемъ страда́нїи твᲂи́хъ . бᲂде́нъ бо бы́въ в̾ лицѐ ѳео́дѡре ,
за хрⷭ҇то́вꙋ и҆ко́нꙋ всече́стнꙋ . и҆з̾вѣсти́лъ є҆сѝ честѝ и҆ сла́вити всѣ́хъ ,
прᲂсѧ̀ на́мъ ве́лїю ми́лᲂсть . =сла́ва , и҆ ны́нѣ , боⷢ҇ . Р=жⷭ҇тво̀
без̾сѣ́менно смᲂтрѧ́ющи всенепᲂро́чнаѧ , дивѧ́щисѧ и҆́же и҆з̾ неѧ̀ рᲂжде́ннᲂмꙋ ,
вѣща́ше , а҆́ще и҆ зра́кᲂмъ чл҃ческимъ ѡ҆блᲂжи́сѧ , но бг҃а тѧ прᲂпᲂвѣ́дꙋютъ
ве́щи , ча́до без̾нача́льнᲂе , без̾нача́льна ѻ҆ц҃а сᲂбез̾нача́льнᲂе . и҆́же
всѣ́мъ пᲂдаѧ́и ве́лїю ми́лᲂсть .

=пѣ́снь , д҃ . і҆рмо́съ . Б=жⷭ҇твеннᲂе твᲂѐ разꙋмѣ́въ смᲂтре́нїе , дивѧ́сѧ
а҆вва́кꙋмъ хрⷭ҇тѐ тре́петнѡ вᲂпїѧ́ше тѝ , на спасе́нїе лю́демъ сѝ , спастѝ
бл҃гі́ѧ свᲂѧ̀ прише́лъ є҆сѝ . ~Пᲂревнᲂва́въ а҆́нг҃льскᲂмꙋ ᲂу҆се́рдїю , и҆
зра́кᲂмъ а҆́нг҃льскимъ свѣ́тлѡ ᲂу҆краси́сѧ , зри́ши сла́вꙋ бжⷭ҇твенꙋю , и҆ сеѧ̀
ѡ҆заре́нїе . ~Клеветни́къ , сꙋді́й же и҆ сᲂбо́рꙋ во́ждь , чл҃кᲂꙋбі́йца и҆
ѻ҆те́цъ лжѝ ꙗ҆влѧ́етсѧ , стефа́не . но себѐ пᲂбѣжда́етъ , сѣ́ти насѧ̀
прᲂстира́ѧ . ~Ꙗ҆́кѡ первᲂмч҃нкъ стефа́нъ , пꙋ́ть же сᲂтвᲂри́въ на́мъ мꙋче́нїѧ
в̾хо́дъ . вѣнцено́сецъ ликꙋ́етъ , вѣнце́мъ мч҃нческимъ вѣнча́емь . =боⷢ҇ .
П=рᲂсїѧ́въ ѿ дв҃ы ꙗ҆́кѡ сл҃нце , сᲂвᲂсїѧ́вшꙋ хрⷭ҇тѐ ꙗ҆́кѡ денни́цꙋ , сла́внꙋю
первᲂмч҃нка па́мѧть , свᲂе́ю ᲂу҆краша́еши свѣ́тлᲂстїю .

=и҆́нъ , і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . ~Прᲂсте́ртъ над̾сцѣ̀ начерта́нъ бы́сть ꙗ҆́кѡ пᲂклᲂнѧ́ющьсѧ
ѳео́дѡре хрⷭ҇то́вѣ и҆ко́нѣ , и҆ бж҃їѧ мт҃ре , на́глᲂстїю свирѣ́пства и҆
ва́рварскимъ сꙋро́вствᲂмъ . ~Слꙋжи́въ ѿ ю҆́нᲂсти влⷣцѣ , и҆ к̾ немꙋ̀
непреста́ннѡ жела́нїе и҆мѣ́ѧ бл҃же́нне вᲂз̾держа́нїемъ . мч҃нческᲂю кро́вїю
а҆́бїе ᲂу҆краси́сѧ свѣ́тлѡ . ~Свѣ́телъ ꙗ҆́кѡ сл҃нце ѳео́дѡре , ѿ вᲂсто́ка
ᲂу҆стреми́сѧ . зарю̀ и҆спꙋща́ѧ и҆спᲂвѣ́данїѧ свᲂегѡ̀ , и҆ велемꙋ́дренагѡ и҆
до́блѧгѡ прᲂтивле́нїѧ . =боⷢ҇ . Б=лгⷭ҇ве́нъ грѧды́и бг҃ъ сло́во в̾ виѳлїе́мъ ,
ꙗ҆́кѡ млрⷭ҇дъ , ѿ не и҆скꙋсᲂбра́чнагѡ пречⷭ҇таѧ чре́ва твᲂегѡ̀ . є҆го́же ны́нѣ
мᲂлѝ к̾ тебѣ̀ прибѣга́ющїѧ .

=пѣ́снь , є҃ . і҆рмо́съ . Ѡ҆=дѣѧ́исѧ свѣ́тᲂмъ ꙗ҆́кѡ ри́зᲂю , к̾ тебѣ̀
ᲂу҆́треннюю , и҆ тебѣ̀ вᲂпїю̀ , дш҃ꙋ мᲂю̀ прᲂсвѣтѝ ѡ҆мра́чнꙋю хрⷭ҇тѐ , ꙗ҆́кѡ
млрⷭ҇дъ . ~Ѡ҆блиста̀ ꙗ҆́кѡ а҆́нг҃лъ первᲂмч҃нкъ тво́й , нбⷭ҇ныхъ крꙋ́гъ хрⷭ҇тѐ
бы́въ превы́шше . сла́вы не и҆з̾гл҃анныѧ насы́щьсѧ , чл҃кᲂлю́бче .
~Бг҃ᲂгла́сныхъ ᲂу҆сте́нъ ѡ҆дᲂжде́нїи , низ̾лᲂжѝ сквернᲂоу҆бі́ицъ ,
первᲂмч҃нкъ . ѿ ни́хже без̾чи́сленными ка́меней ѡ҆дᲂжде́ньми , ꙗ҆́кѡ
пᲂбѣди́тель вѣнча́всѧ . ~Ꙗ҆́кѡ непᲂбѣди́мо первᲂмч҃нка , бжⷭ҇твеныѧ ре́внᲂсти
дерзнᲂве́нїе . и҆́бо да́же до́ крᲂве , къ бг҃ᲂꙋбі́йцамъ мꙋ́жески ѡ҆пᲂлчи́сѧ .
=боⷢ҇ . П=рише́дшаго ѿ не и҆скꙋсᲂмꙋ́жныѧ мт҃ре , первᲂмч҃нкъ в̾ недви́жимѣмъ
ѻ҆́ч҃и бжⷭ҇твѣ̀ и҆ сла́вѣ , стᲂѧ́ща на́ нб҃сѣхъ ви́дѣлъ є҆́сть .

=и҆́нъ , і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ , свѣ́тъ
ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ . ~На землѝ
чꙋжде́й живы́и , стра́нничество , ѡ҆ѕлᲂбле́нїе ра́ны , и҆ затᲂче́нїѧ , и҆
темни́цы лю́тыѧ пᲂдъѧ́лъ є҆сѝ терпѣли́внѡ . ~Нн҃ѣ ра́дꙋешисѧ вᲂи́стинꙋ ,
пᲂбѣ́дно вѣнча́нїе прїе́мъ . в̾ де́нь свѣ́тлыи и҆ свѣтᲂно́сныи , бжⷭ҇твенагѡ
первᲂмч҃нка . ~Є҆же и҆мѣ́ѧше ѿ дѣ́тства бл҃гᲂче́стїѧ ѡ҆бѣща́нїе , сᲂблю́лъ
є҆сѝ да́же до кᲂнца̀ . непретвᲂре́нъ бы́въ , непᲂбѣди́ме ѳео́дѡре . =боⷢ҇ .
Т=ѧ̀ ѻ҆рꙋ́жїе непᲂбѣди́мо на врагѝ пред̾лага́емъ . тѧ̀ держа́вꙋ и҆ наде́ждꙋ
на́шемꙋ спасе́нїю , бг҃ᲂневѣ́стнаѧ и҆́мамы .

=пѣ́снь , ѕ҃ . і҆рмо́съ . В=ᲂлнѧ́щеесѧ бꙋ́рею дш҃етлѣ́ннᲂю , влⷣко хрⷭ҇тѐ ,
страсте́й мᲂи́хъ мо́ре ᲂу҆крᲂтѝ , и҆ и҆з̾ тлѝ вᲂз̾веди́ мѧ , ꙗ҆́кѡ млрⷭ҇дъ .
~Сла́вныи чинᲂнача́льникъ мꙋ́ченикѡмъ , стефа́нъ вѣ́рныи . зако́нъ
є҆сте́ственныхъ бл҃гᲂда́тїю и҆з̾ше́дъ , бжⷭ҇твенᲂю сла́вᲂю ѡ҆зарѧ́етсѧ .
~Пᲂдо́бникъ преи҆зрѧ́денъ бы́въ влⷣко хрⷭ҇тѐ честны́ѧ стрⷭ҇ти твᲂеѧ̀ ,
стефа́нъ . ᲂу҆бі́йцамъ бл҃гᲂслᲂве́нїемъ прети́тъ . ~Сквернᲂꙋбі́йствена
дѣѧ́нїѧ не прича́стники сᲂхранѝ хрⷭ҇тѐ . и҆ первᲂмч҃нка спᲂдо́би твᲂѧ̀ пѣвцы̀
наслѣ́дїѧ , ꙗ҆́кѡ милᲂсе́рдъ . =боⷢ҇ . В=семи́рнагѡ бы́сть спасе́нїѧ влⷣко
хрⷭ҇тѐ , нача́ло ржⷭ҇тво̀ твᲂѐ . и҆ мꙋ́ченикѡмъ бг҃ᲂлѣ́пнагѡ и҆спᲂвѣ́данїѧ
ѡ҆снᲂва́нїе .

=и҆́нъ , і҆рмо́съ . П=ᲂжрꙋ́ ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~По́тᲂмъ по́двигъ є҆щѐ ка́плѧ , пᲂдвигᲂпᲂло́жникꙋ пред̾ста́лъ
є҆сѝ . и҆́же пра́веднымъ сꙋдо́мъ всю̀ тва́рь ѡ҆кᲂрмлѧ́ющемꙋ бг҃ᲂно́се
пребл҃же́нне ѳео́дѡре . ~Ни кто́же тѧ̀ хрⷭ҇то́вы любвѐ ѿлꙋчѝ ни ᲂу҆ранѧ́емо
тѣ́ло , ни сме́ртнагѡ ѡ҆сꙋжде́нїѧ преще́нїе , ни тщета̀ лицꙋ̀ , пребл҃же́нне
ѳео́дѡре . ~Сн҃ъ сы́й свѣ́та и҆ днѝ , пресвѣ́телъ , и҆спо́лнь свѣ́та ,
преста́вилсѧ є҆сѝ к̾ бжⷭ҇твенᲂмꙋ сїѧ́нїю . растꙋ́щꙋ днѝ , и҆ но́щи
ѡ҆сꙋжда́емѣ , бг҃ᲂпрїѧ́тне . =боⷢ҇ . Т=ѧ̀ є҆ди́нꙋ пᲂсредѝ те́рнїѧ ѡ҆брѣ́тъ ,
ꙗ҆́кѡ пречи́стъ кри́нъ , и҆ ᲂу҆до́лїѧ цвѣ́тъ , ѽ бг҃ᲂмт҃и жени́хъ мы́сленыи
в̾ тѧ̀ в̾сели́сѧ .

=кᲂнда́къ . гла́съ , г҃ . В=лⷣка вчера̀ на́мъ пло́тїю ꙗ҆ви́сѧ , и҆ ра́бъ
дне́сь и҆́з̾плᲂти и҆схо́дитъ . вчера̀ црⷭ҇твꙋѧи пло́тїю рᲂди́сѧ , дне́сь ра́бъ
ка́менїемъ пᲂбива́етсѧ . тᲂго́ бо ра́ди ᲂу҆мира́етъ первᲂмꙋ́ченикъ , бжⷭ҇твеныи
стефа́нъ . =и҆́кᲂсъ . Ꙗ҆́=кѡ ѕвѣзда̀ свѣ́тлаѧ дне́сь ѡ҆блиста̀ ржⷭ҇твꙋ̀
хрⷭ҇то́вꙋ , первᲂмꙋ́ченикъ стефа́нъ . ѡ҆блиста́ѧ и҆ прᲂсвѣща́ѧ земле́ныѧ
кᲂнцы̀ , і҆ꙋде́ѡмъ же то́кмѡ ѡ҆мрачѝ всѐ ѕлᲂче́стїе . мꙋ́дрᲂстїю сло́ва
си́хъ ѡ҆бличѝ , и҆ ѿ писа́нїй бесѣ́дꙋѧ и҆ ᲂу҆вѣрѧ́ѧ си́мъ , ро́ждьшагᲂсѧ
ѿ дв҃ы і҆с҃а , сн҃а бж҃їѧ бы́ти и҆ бг҃а . и҆ пᲂсрамѝ си́хъ нечести́вᲂе
ѕлᲂдѣ́йство , первᲂмч҃нкъ бжⷭ҇твеныи стефа́нъ .

=пѣ́снь , з҃ . і҆рмо́съ . П=ревᲂзнᲂси́мыи ѻ҆ц҃е́мъ гдⷭ҇ь , пла́мень
ᲂу҆гаси́въ , дѣ́ти же прᲂхлади́лъ є҆́сть , є҆динᲂгла́снѡ пᲂю́ща , бж҃е
бл҃гᲂслᲂве́нъ є҆сѝ . ~Зꙋбы̀ скре́ж̾щꙋще ᲂу҆бі́йственѣ , без̾зако́ннїи , ꙗ҆́кѡ
ѕвѣ́рїе вᲂсхи́тивше ᲂу҆бива́хꙋ стефа́на . бжⷭ҇твенѣ пᲂю́ща , бж҃е бл҃гᲂслᲂве́нъ
є҆сѝ . ~Ꙗ҆́кѡ пе́стрыми цвѣ́ты и҆ кра́сными стефа́не , ка́менїемъ ᲂу҆краша́емь
са́мъ себѐ приве́лъ є҆сѝ хрⷭ҇тꙋ̀ живᲂда́вцꙋ . пᲂѧ̀ , бж҃е бл҃гᲂслᲂве́нъ
є҆сѝ . ~Ꙗ҆́кѡ непᲂбѣди́мо па́влᲂво прᲂтивле́нїе , гᲂнѧ́ща пе́рвᲂе хрⷭ҇то́вы
ᲂу҆го́дники . привᲂдѧ́ща же ꙗ҆зы́ки нн҃ѣ ко хрⷭ҇тꙋ̀ во́ вѣки . ~Взѧ́тъ бы́въ
дх҃ᲂмъ ст҃ы́мъ стефа́не неи҆зрече́ннѡ ви́дѣлъ є҆сѝ сн҃а с̾ рᲂди́телемъ . и҆
зᲂве́ши трⷪ҇цѣ , бж҃е бл҃гᲂслᲂве́нъ є҆сѝ . =боⷢ҇ . Т=ебѣ̀ вᲂсїѧ́вшемꙋ ѿ дв҃ы
бжⷭ҇твеныѧ чⷭ҇тыѧ , принесе́сѧ ѡ҆дш҃евле́ныи ꙗ҆́кѡ цр҃ю стефа́нъ . бжⷭ҇твенѣ
пᲂѧ̀ тебѣ̀ , бж҃е бл҃гᲂслᲂве́нъ є҆сѝ .

=и҆́нъ , і҆рмо́съ . В=ъ пещѝ а҆враа́мскїѧ си дѣ́ти перси́дстѣй , любо́вїю
бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , бл҃гᲂслᲂве́нъ є҆сѝ
в̾ цр҃кви сла́вы твᲂеѧ̀ гдⷭ҇и . ~Распалѧ́емь правᲂсла́внᲂю ре́внᲂстїю
премꙋ́дре , бра́шно скве́рненᲂе є҆́ресьскᲂе и҆ лю́тᲂе де́рзᲂстнѣ ѿри́нꙋлъ
є҆сѝ . бл҃гᲂслᲂве́нъ є҆сѝ бж҃е мо́й зᲂвы́и . ~Сло́во премꙋ́дрᲂсти , сло́во
ᲂу҆че́нїѧ . сло́во ра́зꙋма , сло́во велѣ́нїѧ ѻ҆́ч҃е , бл҃гᲂчести́вымъ бг҃ъ
сло́во тебѣ̀ дарᲂва̀ , бл҃гᲂслᲂве́нъ є҆сѝ бж҃е мо́й зᲂвꙋ́щꙋ . ~Вᲂсїѧ́въ
ѿ вᲂсто́ка ꙗ҆́кᲂже сл҃нце заре́ю бл҃гᲂче́стїѧ , ᲂу҆ѧсни́лъ є҆сѝ в̾ землѝ
и҆ко́ннᲂе пᲂклᲂне́нїе хрⷭ҇то́во , прᲂсвѣща́ющее и҆ ᲂу҆ча́щее ѻ҆́ч҃е ѳео́дѡре .
=боⷢ҇ . О=у҆крашена̀ препрᲂсла́влена , прᲂсїѧ́ющи лꙋче́ю дв҃ства . ꙗ҆ви́сѧ
є҆сѝ мт҃и бг҃ꙋ , с̾ пло́тїю ро́ждьши , и҆ пелена́ми пᲂви́вши , и҆́же всѧ̀
мꙋ́дрѣ ѡ҆б̾вива́ющагѡ .

=пѣ́снь , и҃ . і҆рмо́съ . Т=ебѣ̀ вседѣ́телю в̾ пещѝ ѻ҆́трᲂцы , всеми́рныи
ли́къ сᲂста́вльше пᲂѧ́хꙋ , дѣ́ла всѧ́каѧ гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Прїидѣ́те , мы́сленѡ , стефа́нᲂвᲂю сла́вᲂю ѡ҆блиста́еми , вᲂспᲂе́мъ
вᲂпло́щшемꙋсѧ бг҃ꙋ , всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Тебѣ̀ ꙗ҆́кѡ пᲂбѣди́телю без̾зако́нныѧ льстѝ , страда́нїѧ вѣне́цъ
и҆сплете́сѧ стефа́не . тѣ́мъ вᲂпїѧ́ше , гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Ꙗ҆ви́сѧ ти хрⷭ҇то́съ во ѻ҆́ч҃ей сла́вѣ , страда́ней вᲂз̾вѣща́ѧ
тебѣ̀ ꙗ҆́вѣ пᲂбѣ́ды . тѣ́мже вᲂпїѧ́ше , гдⷭ҇а по́йте дѣ́ла , и҆ превᲂзнᲂси́те
є҆гѡ̀ во́ вѣки . ~И҆сплетѐ на́мъ влⷣчнее ржⷭ҇тво̀ ли́къ , и҆ па́мѧть
первᲂмч҃нка . тѣ́мже непреста́ннѡ гдⷭ҇а по́йте , и҆ превᲂзнᲂси́те є҆гѡ̀
во́ вѣки . =боⷢ҇ . Т=ебѐ па́че ᲂу҆ма̀ бг҃ᲂмꙋ́жнѡ сло́во ро́ждьшꙋю гдⷭ҇а , и҆
дв҃ствꙋющꙋю , всѧ̀ дѣ́ла дв҃це блгⷭ҇ви́мъ и҆ превᲂзно́симъ во́ вѣки всѧ̀ .

=и҆́нъ , і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ в̾ ро́вѣ
затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ , и҆́же
бл҃гᲂче́стїѧ люби́тели ѻ҆́трᲂцы взыва́юще , блгⷭ҇ви́те всѧ̀ дѣ́ла гдⷭ҇нѧ
гдⷭ҇а . ~Ꙗ҆́кѡ ле́въ пребл҃же́нне ᲂу҆пᲂва́въ дш҃е́внᲂе тве́рдᲂстїю .
не ᲂу҆страши́лсѧ є҆сѝ є҆рети́ческагѡ стремле́нїѧ , гнѣ́вꙋ тезᲂи҆мени́тагѡ .
є҆го́же ѡ҆плева́въ , лю́демъ ра́дꙋѧсѧ вᲂпїѧ́ше . блгⷭ҇ви́те всѧ̀ дѣ́ла гдⷭ҇нѧ
гдⷭ҇а . ~Оу҆краси́въ мꙋ́жествᲂмъ ꙗ҆́рᲂсть . цѣлᲂмꙋ́дрїемъ же бл҃же́нне
жела́нїе , ᲂу҆́мъ ра́зꙋма и҆спо́лнь стѧжа́въ , сᲂверши́лъ є҆сѝ . пра́вдᲂю же
свᲂю̀ мꙋ́дрᲂсть ᲂу҆пра́вилъ є҆сѝ вᲂпїѧ̀ . блгⷭ҇ви́те всѧ̀ дѣ́ла гдⷭ҇нѧ гдⷭ҇а .
~Вельмѝ текꙋ́щꙋю рѣкꙋ̀ є҆рети́ческꙋю ѻ҆́ч҃е и҆з̾сꙋши́лъ є҆сѝ , свᲂи́ми
наказа́нїи прпⷣбне . и҆ всемꙋ́дрыми ꙗ҆вле́ньми хи́трᲂсти ѕлᲂчести́выхъ
разᲂрѧ́ѧ , и҆ зᲂвѧ̀ . всѧ̀ дѣ́ла гдⷭ҇нѧ гдⷭ҇а по́йте , и҆ превᲂзнᲂси́те є҆гѡ̀
во́ вѣки . =боⷢ҇ . С=ᲂзда́выи є҆стество̀ в̾ нача́тцѣхъ чл҃ческᲂе бг҃ъ , в̾ сїѐ
ѡ҆блачи́тсѧ ѿ пречⷭ҇тагѡ твᲂегѡ̀ всечи́стаѧ и҆ ст҃а́гѡ чре́ва . дне́сь
в̾ виѳлїе́мѣ пррⷪ҇чески ражда́етсѧ . тѣ́мже тѧ̀ всѝ бл҃гᲂслᲂви́мъ мр҃і́е
бг҃ᲂневѣ́сто .

=пѣ́снь , ѳ҃ . і҆рмо́съ . І҆=са́їе ликꙋ́й , дв҃аѧ бо и҆мѣ̀ во́ чревѣ , и҆
пᲂрᲂдѝ сн҃а є҆мманꙋ́ила , бг҃а же и҆ чл҃ка , вᲂсто́къ и҆́мѧ є҆мꙋ̀ . є҆го́же
велича́юще , тебѐ дв҃о ᲂу҆бл҃жа́емъ . ~Пᲂхвала́мъ стефа́не всѧ́къ чи́нъ ,
но́сиши пᲂкᲂемꙋ́ждѡ сло́вꙋ нело́жнѡ ты̀ , и҆ пᲂбѣди́тельнаѧ . и҆знемᲂга́етъ бо
зе́мленъ ᲂу҆́мъ , и҆с̾плестѝ вѣне́цъ пᲂхвала́мъ тебѣ̀ по дᲂстᲂѧ́нїю . =Ѽ=
бл҃же́ннагѡ твᲂегѡ̀ , и҆́же прᲂвѣща̀ стефа́не гла́са , непᲂста́ви ᲂу҆бі́йцамъ
влⷣко вᲂпїѧ̀ хрⷭ҇тѐ , без̾зако́нїѧ . но ꙗ҆́кѡ бг҃ъ и҆ сᲂдѣ́тель прїимѝ дх҃ъ
мо́й , ꙗ҆́кѡ же́ртвꙋ бл҃гᲂво́ннꙋ . ~Ты̀ бᲂлѣ́знемъ вᲂз̾да́нїе прїѧ́тъ
пᲂбѣди́тельнѡ , ѿ вседержи́тельныѧ стефа́не десни́цы . и҆ ны́нѣ всебл҃же́нне
пред̾стᲂѧ̀ всѣ́хъ цр҃ю сла́вᲂю и҆ бл҃гᲂда́тїю . мᲂлѝ ѡ҆ пᲂю́щихъ тѧ̀ . =боⷢ҇ .
В=ре́меннагѡ бытїѧ̀ ѿ дв҃ы прїѧ́тъ нача́ло пло́тїю , и҆́же ѿ ѻ҆ц҃а
без̾лѣ́тныи сн҃ъ , є҆го́же ра́ди ᲂу҆бїе́нъ пᲂдо́бникъ хрⷭ҇то́въ стефа́нъ , нн҃ѣ
наслѣ́дᲂва ѿ нача́ла вѣ́чнꙋю жи́знь .

=и҆́нъ , і҆рмо́съ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Бжⷭ҇твенымъ пᲂбѣжда́емь жела́нїемъ ,
гᲂне́нїе ѡ҆пᲂлче́нїѧ ᲂу҆до́бь претерпѣ́лъ є҆сѝ бг҃ᲂмꙋ́дре . и҆ гᲂни́телѧ
свирѣ́пство низ̾лᲂжи́лъ є҆сѝ . вᲂспрїѧ́лъ є҆сѝ пᲂдвиго́мъ ѻ҆́ч҃е вѣне́цъ .
~Бᲂга́тство нбⷭ҇нᲂе ѡ҆брѣ́те , и҆ пребыва́ющꙋ хра́минꙋ , в̾мѣ́стѡ го́рькагѡ
затᲂче́нїѧ , и҆ стра́нничества и҆ прехᲂжде́нїѧ . и҆ ны́нѣ наслажда́ешисѧ
прїе́мъ вѣ́чнᲂе наслажде́нїе . ~Пѣ́нїе влⷣцѣ принᲂсѧ̀ ѻ҆́ч҃е и҆ мᲂльбы̀ ,
непреста́й ѡ҆ мᲂе́й не́мᲂщи . є҆динᲂкро́вьства и҆ бра́тьства . ꙗ҆́кѡ
да в̾кꙋ́пѣ пᲂжи́вше ᲂу҆лꙋчи́мъ в̾кꙋ́пѣ ѡ҆бᲂже́нїе . =боⷢ҇ . Т=ѧ̀ ю҆́же па́че
ᲂу҆ма́ же и҆ сло́ва , в̾ виѳлїе́мѣ бг҃а сло́ва дне́сь ро́ждьшꙋю дв҃о , и҆
в̾ пелена́хъ сегѡ̀ пᲂви́вшꙋ , ꙗ҆́кѡ вᲂи́стинꙋ бг҃ᲂѻ҆трᲂкᲂви́цꙋ и҆ бцⷣꙋ
велича́емъ .

=свѣти́ленъ . Ѡ҆=деснꙋ́ю стᲂѧ́ща ѻ҆ц҃а , ви́дѣлъ є҆сѝ сло́ва
без̾нача́льнагѡ . и҆ свѣ́та не и҆з̾гл҃анна , лицѐ и҆спо́лнилъ є҆сѝ . а҆пⷭ҇лѡмъ
пᲂхвало̀ , и҆ мч҃нкѡмъ сла́во . ᲂу҆краси́жесѧ вѣнце́мъ ка́меннымъ мета́нїемъ ,
и҆ кᲂнчи́нꙋ прїѧ́тъ бжⷭ҇твенꙋю . =сла́ва , и҆ ны́нѣ , пра́здникꙋ . В=ъ ꙗ҆́слѣхъ
пᲂлᲂжи́сѧ , младе́нствᲂвавъ ꙗ҆́кѡ младе́нецъ . ѕвѣзда́же призва̀ трⷪ҇цꙋ
вᲂлхво́въ , па́стырїе же чꙋдесѝ ᲂу҆ди́вльшесѧ , пᲂтща́шасѧ бг҃а ви́дѣти
въчл҃чьшасѧ . а҆́нг҃льстїи же ли́цы дивѧ́щесѧ , сла́ва в̾ вы́шнихъ вᲂпїѧ́хꙋ .

Н=а хвали́тѣхъ , стихѣ́ры , на́ ѕ҃ . гла́съ , а҃ . С=трада́льческїи вѣне́цъ
первᲂстрада́льцꙋ вѣ́рнїи и҆сплете́мъ , ѿ слᲂве́сныхъ цвѣте́цъ . то́й бо
мч҃нкѡмъ прᲂꙋгᲂто́ва пꙋ́ть . и҆ ра́дᲂстїю вᲂпїѧ́ше , сѐ нб҃са̀ ѿве́рста
ви́жꙋ , и҆ сн҃а бж҃їѧ ѡ҆деснꙋ́ю стᲂѧ́ща неви́димагѡ ѻ҆ц҃а . =два́жды . гла́съ ,
в҃ . П=е́рвыи в̾ слꙋжи́телѣхъ , пе́рвыи и҆ в̾ мч҃нцѣхъ пᲂказа́сѧ , всест҃ы́и
стефа́не . пꙋ́ть бо бы́сть ст҃ы́мъ , и҆ мно́ги гдⷭ҇ви приве́лъ є҆сѝ мꙋ́ченики .
тѣ́мъ нб҃о тебѣ̀ ѿве́рзесѧ , и҆ бг҃ъ тебѣ̀ ꙗ҆ви́сѧ . тᲂгѡ̀ мᲂлѝ спасти́сѧ
дш҃а́мъ на́шимъ . ~Первᲂмч҃нка и҆ до́блѧгѡ хрⷭ҇то́ва ᲂу҆го́дника стефа́на
первᲂслꙋже́бника дᲂсто́йнѡ пᲂчте́мъ . то́й бо стᲂѧ̀ пᲂсредѝ без̾зако́нникъ ,
ѡ҆деснꙋ́ю ѻ҆ц҃а сн҃а ви́дѣ . =гла́съ , д҃ . С=тефа́не сла́вне , нбⷭ҇ныи
жи́телю , хрⷭ҇то́въ ᲂу҆го́дниче бл҃же́нне , мл҃твꙋ сᲂтвᲂрѝ ѡ҆ дш҃а́хъ на́шихъ .
~Стефа́нъ до́брᲂе нача́ло мч҃нкѡмъ , и҆́же и҆спо́лнь бл҃гᲂда́ти , и҆ си́лы
твᲂрѧ̀ и҆ зна́менїѧ и҆ чꙋдеса̀ ве́лїѧ в̾ лю́дехъ . ѿ без̾зако́нныхъ
ка́менїемъ пᲂбїе́нъ быва́ше . но и҆ прᲂсвѣти́сѧ ꙗ҆́кѡ а҆́нг҃лъ . и҆ зри́тъ
сла́вꙋ тебѐ вᲂпло́щшагᲂсѧ на́съ ра́ди , ѡ҆деснꙋ́ю си́лы . и҆ дх҃ᲂмъ
бл҃гᲂда́ти , на нб҃са̀ взима́шесѧ . и҆ сегѡ̀ ра́ди съ ликᲂстᲂѧ́нїи а҆́нг҃лъ
мо́литсѧ спасти́сѧ дш҃а́мъ на́шимъ . =сла́ва . гла́съ , є҃ . П=ервᲂмꙋ́чениче
а҆пⷭ҇ле , и҆ первᲂслꙋже́бниче , две́рь мч҃нкѡмъ и҆ сла́во пра́веднымъ ,
а҆пⷭ҇лѡмъ пᲂхвало̀ . ты̀ нб҃са̀ ви́дѣлъ є҆сѝ ѿве́рста на сꙋди́щи стᲂѧ̀ , и҆
сн҃а бж҃їѧ ѡ҆деснꙋ́ю стᲂѧ́ща неви́димагѡ ѻ҆ц҃а . тѣ́мже ꙗ҆́кѡ а҆́нг҃лъ
вᲂсїѧ́въ лице́мъ , в̾ ра́дᲂсти взыва́ше ѡ҆ бїю́щихъ тѧ̀ ка́менїемъ ,
непᲂста́ви и҆́мъ грѣ́хъ се́й . и҆ ны́нѣ и҆спрᲂсѝ є҆́же ѿ любвѐ хва́лѧщимъ тѧ̀
ѡ҆чище́нїе грѣхо́въ , и҆ ве́лїю млⷭ҇ть . =и҆ ны́нѣ . гла́съ , то́йже .
Н=епᲂсти́жнᲂе сᲂверша́емᲂе в̾ виѳлїе́мѣ та́инство неви́димыи ви́дитсѧ ,
беспло́тныи вᲂплᲂща́етсѧ . сло́во ѡ҆дебелѣва́етъ , и҆ и҆́же сы́и быва́етъ є҆́же
небѣ̀ . дв҃аѧ ражда́етъ в̾ верте́пѣ млⷣнца мла́да зда́телѧ є҆стествꙋ̀ . ꙗ҆́сли
вᲂѡ҆бразꙋ́ютсѧ въ прⷭ҇то́лъ нбⷭ҇ныи . ско́ти ѡ҆бразꙋ́ютъ херꙋви́мскᲂе
пред̾стᲂѧ́нїе . па́стырїе чꙋдѧ́тсѧ . вᲂлсвѝ да́ры прино́сѧтъ . а҆́нг҃ли
вᲂспѣва́юще гл҃ютъ , сла́ва в̾ вы́шнихъ бг҃ꙋ , и҆ на землѝ ми́ръ ,
въ челᲂвѣ́цѣхъ бл҃гᲂвᲂле́нїе , не и҆змѣ́нныи є҆м̾манꙋ́илъ .

Н=а стихо́внѣ , стихѣ́ры . гла́съ , ѕ҃ . поⷣ . а҆́=нг҃льскїѧ пред̾и҆ди́те
си́лы . ~Ви́дитъ пра́здникъ ра́дᲂстїю всѧ̀ тва́рь , и҆ нб҃са̀ с̾ на́ми
ра́дꙋютсѧ . в̾ ꙗ҆́слѣхъ зижди́тель ѿ дв҃ы вᲂплᲂща́емыи , в̾ виѳлїе́мѣ
і҆ꙋде́йстѣмъ млⷣнцъ ви́дѣнъ бы́сть пресла́внѡ . лю́дїе рце́мъ , бл҃гᲂслᲂве́нъ
рᲂжде́исѧ бж҃е на́шъ сла́ва тебѣ̀ .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . Д=а земны́ѧ нбⷭ҇ны сᲂтвᲂри́ши , прише́лъ є҆сѝ на́ землю
вᲂпло́щьсѧ ѿ дв҃ы . и҆ млⷣнцъ ви́димь бы́сть , сло́во сы́и превѣ́чнᲂе . вᲂлхвы̀
пᲂдви́глъ є҆сѝ ѿ перси́ды , в̾ твᲂѐ пᲂклᲂне́нїе ще́дре . с̾ ни́ми же
взыва́емъ , бл҃гᲂслᲂве́нъ рᲂжде́исѧ бж҃е на́шъ сла́ва тебѣ̀ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . М=ла́до на́съ
ра́ди ꙗ҆ви́сѧ ѻ҆трᲂча̀ , є҆́же ѿ ѻ҆ц҃а пре́жде вѣ́къ вᲂсїѧ́въ . ѡ҆бетша́вшїѧ
престꙋпле́нїемъ , хᲂтѧ̀ всѧ̀ ѡ҆бнᲂви́ти чл҃ки . тѣ́мже тѝ всѝ бл҃гᲂда́рнѡ
при́снѡ зᲂве́мъ , бл҃гᲂслᲂве́нъ рᲂжде́исѧ бж҃е на́шъ сла́ва тебѣ̀ .

=сла́ва . гла́съ , и҃ . Р=а́дꙋисѧ ѡ҆́ гдⷭ҇ѣ вѣнчено́сче стефа́не , и҆́же
пᲂдо́бникъ сп҃сᲂвъ . зане́же и҆ первᲂмч҃нкъ бы́лъ є҆сѝ хрⷭ҇та̀ цр҃ѧ на́шегѡ .
и҆ ле́сть без̾зако́нныхъ і҆ꙋде́й ᲂу҆праздни́лъ є҆сѝ , мᲂлѧ́сѧ ѡ҆ на́съ
ко́ гдⷭ҇ꙋ .

=и҆ ны́нѣ . гла́съ , то́йже . К=а́кѡ и҆з̾рекꙋ̀ вели́кᲂе та́инство ;
беспло́тныи вᲂплᲂща́етсѧ , сло́во ѡ҆дебелѣва́етъ . неви́димыи ви́дитсѧ , и҆
неѡ҆сѧза́емыи каса́етсѧ , без̾нача́льныи начина́етсѧ , сн҃ъ бж҃їи сн҃ъ дв҃чь
быва́етъ . і҆с҃ъ хрⷭ҇то́съ вчера̀ и҆ дне́сь , то́йже и҆ во́ вѣки .

Н=а литꙋргі́и , б=л҃же́нна , на и҃ . пра́здникꙋ , пѣ́снь , а҃ ѧ . и҆ ст҃о́мꙋ ,
пѣ́снь , ѕ҃ ѧ . =прᲂки́менъ , ѱл҃о́мъ дв҃дᲂвъ . в=о всю̀ зе́млю и҆зыдо́ша
вѣща́нїѧ и҆́хъ , и҆ в̾ кᲂнцы̀ вселе́нныѧ гл҃ы и҆́хъ . =сти́хъ . н=б҃са̀
пᲂвѣ́даютъ сла́вꙋ бж҃їю , твᲂре́нїе же рꙋ́кꙋ є҆гѡ̀ вᲂз̾вѣща́етъ тве́рдь .
=а҆пⷭ҇лъ , в̾ =дѣѧ́нїихъ . заⷱ҇ , з҃і . =а҆ллилꙋ́їѧ . и҆=спᲂвѣ́дѧтъ нб҃са̀
чꙋдеса̀ твᲂѧ̀ гдⷭ҇и . =сти́хъ . б=г҃ъ прᲂславлѧ́емь въ сᲂвѣ́тѣхъ ст҃ы́хъ .
=є҆ѵⷢ҇а́лїе , ѿ =матѳе́ѧ . заⷱ҇ , п҃з . =прича́стенъ . в=о всю̀ зе́млю
и҆зыдо́ша вѣща́нїѧ и҆́хъ , и҆ в̾ кᲂнцы̀ вселе́нныѧ гл҃ы и҆́хъ .

