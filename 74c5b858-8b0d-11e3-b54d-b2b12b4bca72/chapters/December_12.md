=МЦⷭ҇А ТОГО́ЖЕ ВЪ В҃І ДН҃Ь=

=прпⷣбнагѡ ѻ҆ц҃а на́шегѡ спѷридѡ́на чꙋдᲂтво́рца , є҆пⷭ҇кпа тримифі́йскагѡ .
=В=е́черъ , на гдⷭ҇и вᲂзва́хъ , стихѣ́ры . гла́съ , є҃ . поⷣ . р=а́дꙋйсѧ
живᲂно́сныи . ~Ра́дꙋисѧ ст҃лемъ пра́вило , цр҃кви непᲂкᲂлѣби́мᲂе
ᲂу҆твержде́нїе . сла́во правᲂсла́внымъ , чꙋде́съ и҆сто́чниче . любвѐ стрꙋѧ̀
не и҆стᲂщи́маѧ , свѣти́льниче мнᲂгᲂсвѣ́тлыи . дх҃о́вныи а҆рга́не , ᲂу҆́ме
бжⷭ҇твеныи , кро́ткїи и҆ незло́бивыи , и҆́же прᲂстᲂто́ю и҆́стиннᲂю
ᲂу҆краша́емь . челᲂвѣ́че нбⷭ҇ныи , земны́и а҆́нг҃ле . винᲂгра́да дѣ́лателю ,
хрⷭ҇то́въ дрꙋ́же бли́жнїи . тᲂгѡ̀ мᲂлѝ , пᲂда́ти тебѐ чтꙋ́щимъ , ве́лїю
ми́лᲂсть . ~Кро́тᲂкъ и҆ наслѣ́дникъ землѝ , ты̀ кро́ткихъ вᲂи́стинꙋ ꙗ҆ви́сѧ
спѷридѡ́не , ѻ҆ц҃е́мъ сла́во . жи́лами бо мꙋ́дрыхъ и҆ прᲂсты́хъ слᲂве́съ ,
бжⷭ҇твенᲂю бл҃гᲂда́тїю врага̀ ᲂу҆дави́лъ є҆сѝ . и҆ велѣ́нїе бжⷭ҇твенᲂе всѣ́мъ
ᲂу҆ѧсни́въ , вѣ́рнымъ пᲂказа́лъ є҆сѝ , и҆ спасе́нᲂе вᲂзне́съ дх҃ᲂмъ . всѧ́же
правᲂсла́вныѧ прᲂсвѣ́щь ꙗ҆снѣ́йши , є҆ди́но сла́вити сло́во , ꙗ҆́кѡ вᲂи́стинꙋ
є҆динᲂсꙋ́щнᲂе ѻ҆ц҃ꙋ и҆ сᲂбез̾нача́льно , пᲂдаю́ще ми́рᲂви ве́лїю ми́лᲂсть .
~Стра́сти ᲂу҆мертви́въ плᲂтьскі́ѧ , ме́ртвыѧ бл҃гᲂда́тїю бж҃їею вᲂз̾ста́вилъ
є҆сѝ . ѕмїю̀ въ зла́то сᲂтвᲂри́лъ є҆сѝ . и҆ рѣцѣ̀ стремле́нїе мл҃твами сѝ
ѡ҆бꙋзда́лъ є҆сѝ . но́щїю же царю̀ ꙗ҆́вльсѧ бѣдꙋ́ющꙋ , сегѡ̀ и҆сцѣли́лъ є҆сѝ
къ се́рдцꙋ приближе́нїемъ . гдⷭ҇ꙋ тѧ̀ пресла́внѡ прᲂславлѧ́ющꙋ . тѣ́мже
велегла́снѡ твᲂю̀ па́мѧть пᲂчита́емъ , и҆ мᲂще́й бжⷭ҇твенꙋю и҆ сщ҃е́ннꙋю ра́кꙋ
чте́мъ , и҆з̾ неѧ́же и҆стека́етъ и҆сцѣле́нїи бжⷭ҇твенаѧ рѣка̀ , и҆ ве́лїѧ
ми́лᲂсть . =сла́ва . гла́съ , а҃ . П=рпⷣбне ѻ҆́ч҃е бл҃же́нне спѷридѡ́не
мꙋ́дре , ме́ртвꙋю ꙗ҆́кѡ жи́вꙋ вᲂпрᲂси́лъ є҆сѝ . любве́ же ра́ди бж҃їѧ ѕмїю̀
претвᲂри́лъ є҆сѝ в̾ зла́то , и҆́же нищетꙋ̀ держа́щꙋ . стремле́нїе ᲂу҆держа́лъ
є҆сѝ рѣцѣ̀ , пᲂми́лᲂвавъ лю́ди . царе́ви же пред̾ста́лъ є҆сѝ вра́чь
прᲂмышле́нїемъ бж҃їимъ . ме́ртвыѧ же па́ки вᲂз̾ста́вилъ є҆сѝ , ꙗ҆́кѡ тᲂгѡ̀
ᲂу҆чени́къ . вѣ́рꙋ ᲂу҆ѧсни́лъ є҆сѝ пᲂсредѣ̀ ѻ҆ц҃ъ мно́гихъ . всѧ̀ ᲂу҆́бѡ мᲂгі́и
ѡ҆ ᲂу҆крѣ́пльшемъ тѧ̀ хрⷭ҇тѣ̀ . тᲂгѡ̀ ны́нѣ мᲂлѝ спасти́сѧ дш҃а́мъ на́шимъ .
=и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . поⷣ . п=рехва́льнїи мч҃нцы .
~Закᲂле́нїе твᲂѐ непра́веднᲂе хрⷭ҇тѐ , дв҃аѧ ви́дѧщи рыда́ющи вᲂпїѧ́ше тѝ ,
ча́до сла́дкᲂе , ка́кѡ без̾ пра́вды ᲂу҆мира́еши , ка́кѡ на́ древѣ ви́сиши ,
и҆́же всю̀ зе́млю ѡ҆бѣ́сивъ над̾ вᲂда́ми . не ѡ҆ста́ви менѐ є҆ди́нꙋ ,
бл҃гᲂда́телю и҆ мнᲂгᲂмлⷭ҇тиве , свᲂю̀ мт҃рь и҆ рабꙋ̀ сѝ мᲂлю́сѧ .

Н=а стихо́внѣ , во ѻ҆кта́и . сла́ва . гла́съ , в҃ . С=т҃лемъ бжⷭ҇твеныи
сᲂсꙋ́дъ , ѻ҆́ч҃е прпⷣбне спѷридѡ́не мꙋ́дре , ты̀ въ дᲂбрᲂдѣ́телехъ пᲂказа́сѧ .
тѣ́мже цр҃кви пред̾ста́тель бы́въ . є҆ресе́мъ нача́льники и҆з̾гна́лъ є҆сѝ , и҆
а҆́рїево хꙋле́нїе сᲂбо́рнѣ на́ землю низ̾лᲂжи́лъ . тѣ́мже чꙋдᲂдѣ́йствꙋѧ
дѣ́лᲂмъ и҆ сло́вᲂмъ , сп҃са мᲂлѝ , спасти́сѧ дш҃а́мъ на́шимъ . =и҆ ны́нѣ ,
боⷢ҇ . и҆лѝ , крⷭ҇тᲂбоⷢ҇ . поⷣ . є҆=гда̀ ѿ́ древа . ~На́ древѣ крⷭ҇тнѣмъ тѧ̀
і҆с҃е , вᲂз̾дви́жена зрѧ́щи не и҆скꙋсᲂбра́чнаѧ , пла́каше и҆ глаго́лаше , ча́до
сла́дкᲂе , вскꙋ́ю ѡ҆ста́ви мѧ̀ ро́ждьшꙋю тѧ є҆ди́нꙋ . свѣ́те неприкᲂснᲂве́нныи
пребез̾нача́льнагѡ ѻ҆ц҃а , ᲂу҆скᲂрѝ и҆ прᲂсла́висѧ . ꙗ҆́кѡ да сла́вꙋ пᲂлꙋча́тъ
бжⷭ҇твенꙋю , и҆́же бжⷭ҇твеныѧ стра́сти твᲂѧ̀ сла́вѧщїи .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . П=ра́вило вѣ́рѣ и҆ ѻ҆́бразъ кро́тᲂсти , вᲂз̾держа́нїю
ᲂу҆чи́телѧ , ꙗ҆ви́ тѧ гдⷭ҇ь ста́дꙋ твᲂемꙋ̀ , ꙗ҆́же ве́щемъ и҆́стина , сегѡ̀
ра́ди стѧжа̀ смире́нїемъ высо́каѧ , и҆ нището́ю бᲂга́таѧ . ѻ҆́ч҃е на́шъ
спѷридѡ́не . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =сла́ва , и҆
ны́нѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃о́мꙋ , на ѕ҃ . твᲂре́нїе
ѳеѡ́фанᲂво . гла́съ , в҃ . пѣ́снь , а҃ . і҆рмо́съ . В=о глꙋбинѣ̀ пᲂтᲂпѝ
дре́вле , фараѡни́тскаѧ всѧ̀ во́инства , преѡрꙋже́нꙋ си́лꙋ . вᲂпло́щшеесѧ
сло́во , преспѣ́ющїѧ грѣхѝ пᲂтреби́ло є҆́сть , пресла́вныи гдⷭ҇ь , ꙗ҆́кѡ
прᲂсла́висѧ .

=запѣ́въ : П=рпⷣбне ѻ҆́ч҃е спѷридѡ́не , мᲂлѝ бг҃а ѡ҆ на́съ . ~Кро́ткихъ
зе́млю дᲂсти́гъ ѻ҆́ч҃е , ꙗ҆́кѡ кро́тᲂкъ и҆ ми́лᲂстивъ и҆ чи́стъ бы́въ .
настᲂѧ́щꙋю се́рдцꙋ мᲂемꙋ̀ ᲂу҆крᲂтѝ бꙋ́рю , ꙗ҆́кѡ да в̾ тишинѣ̀ бжⷭ҇твенѣй
бы́въ пѣснᲂсло́влю тѧ̀ . ~Дѣ́ланїи бжⷭ҇твеными дш҃ꙋ ѻ҆́ч҃е ѡ҆чи́стивъ , и҆
бг҃ᲂви́денъ спѷридѡ́не бы́лъ є҆сѝ . бжⷭ҇твенагѡ дх҃а пресвѣ́тлымъ ѡ҆бᲂга́тисѧ
сїѧ́нїемъ . тѣ́мъ ѡ҆зарѧ́еши чи́стѡ блажа́щїѧ тѧ̀ . =Ѿ= ста́да ꙗ҆́кᲂже дв҃да
тѧ̀ прїе́мъ сᲂдѣ́тель , слᲂве́снᲂмꙋ тѧ̀ пᲂста́ви ста́дꙋ па́стырѧ преᲂу҆го́дна .
прᲂстᲂто́ю , и҆ свѣ́тлᲂстїю ѡ҆блиста́юща , и҆ без̾зло́бїемъ прпⷣбне па́стырю
ᲂу҆краша́ема . =боⷢ҇ . П=рест҃а́ѧ дв҃о чⷭ҇таѧ , прᲂсвѣтѝ и҆ ѡ҆ст҃ѝ
пᲂмышле́нїе и҆ дш҃ꙋ мᲂю̀ мᲂлю́сѧ , ѻ҆́блакъ разᲂрѧ́ющи безꙋ́мїѧ мᲂегѡ̀ . и҆
тмꙋ̀ ѿє҆́млющи грѣхо́внꙋю . ꙗ҆́кѡ да по́дᲂлгꙋ ᲂу҆блажа́ю тѧ̀ .

=пѣ́снь , г҃ . і҆рмо́съ . Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀
мᲂѧ̀ на врагѝ мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть
ст҃а ꙗ҆́кᲂже бг҃ъ на́шъ , и҆ нѣ́сть пра́ведна па́че тебѐ гдⷭ҇и . ~Оу҆́мъ сво́й
без̾стра́стїемъ прᲂсвѣ́щь , и҆ бжⷭ҇твенымъ смире́нїемъ ᲂу҆краси́всѧ ,
дарᲂва́нїѧ дх҃о́внаѧ прїѧ́лъ є҆сѝ ѿгᲂни́ти дꙋ́хи , и҆ разрѣша́ти недꙋ́ги ,
вѣ́рᲂю чтꙋ́щимъ тѧ̀ сщ҃е́нниче . ~Змїю̀ ѕлᲂнача́льнꙋю ᲂу҆би́въ , ѻ҆́бразъ
сребрᲂлю́бїѧ пᲂпра́въ . ми́лꙋѧ тре́бꙋющагѡ ст҃лю , змїю̀ прелᲂжи́лъ є҆сѝ
въ златꙋ́ю ᲂу҆́тварь , сщ҃е́нными твᲂи́ми мᲂли́твами ѻ҆́ч҃е прпⷣбне . ~Вᲂз̾ше́лъ
є҆сѝ на́ гᲂрꙋ без̾стра́стїѧ . в̾ше́лъ є҆сѝ во мра́къ бг҃ᲂвидѣ́нїѧ .
въ скрижа́ли же срⷣца свᲂегѡ̀ , прїѧ́лъ є҆сѝ зако́нъ спасе́ныи . ꙗ҆́кѡ
сщ҃е́нникъ , и҆ ꙗ҆́кѡ ᲂу҆го́дникъ прᲂсїѧ̀ влⷣки твᲂегѡ̀ . =боⷢ҇ . О=у҆врачꙋ́й
стрꙋ́пы дꙋшѝ мᲂеѧ̀ , ᲂу҆́мъ мо́й ѡ҆мраче́ныи ᲂу҆ны́нїемъ , бг҃ᲂневѣ́стнаѧ
ѡ҆зарѝ . да пᲂю̀ , нѣ́сть непᲂро́чны па́че тебѐ непᲂро́чнаѧ . и҆ нѣ́сть чи́сты
па́че тебѐ влⷣчце .

=сѣда́ленъ . гла́съ , и҃ . Ѿ= ста́да ѻ҆ве́цъ пред̾ста́ти хрⷭ҇то́вѣ цр҃кви
ᲂу҆вѣ́ривсѧ па́стырь бг҃ᲂпᲂста́вленъ , ѽ спѷридѡ́не вᲂсїѧ́лъ є҆сѝ .
ѕлᲂсла́вїѧ во́лки ѿгна́лъ є҆сѝ слᲂвесы̀ свᲂи́ми , на бл҃гᲂче́стїѧ па́жити
тᲂгѡ̀ вᲂспитѣ́ѧ . тѣ́мже пᲂсредѣ̀ бг҃ᲂно́сныхъ ѻ҆ц҃ъ вѣ́рꙋ ᲂу҆тверди́лъ є҆сѝ
премꙋ́дрᲂстїю дх҃а ст҃лю бл҃же́нне . мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю па́мѧть твᲂю̀ . =двⷤа .
сла́ва , и҆ нн҃ѣ , боⷢ҇ . Ꙗ҆́=кѡ всенепᲂро́чнаѧ невѣ́сто твᲂрцꙋ̀ , ꙗ҆́кѡ
неи҆скꙋсᲂмꙋ́жнаѧ мт҃и и҆зба́вителѧ прїѧ́телище , ꙗ҆́кѡ сꙋ́щи ᲂу҆тѣ́шителѧ
всепѣ́таѧ , без̾зако́нїю мѧ сꙋ́ща скве́рно жили́ще , и҆ бѣсо́мъ и҆гра́лище
въ ра́зꙋмѣ бы́вша , пᲂтщи́сѧ и҆ си́хъ ѕлᲂдѣ́йствїѧ мѧ и҆зба́вити , свѣ́тло
жили́ще дᲂбрᲂдѣ́тельми сᲂдѣ́лавши , свѣтᲂда́тельнаѧ и҆ нетлѣ́ннаѧ , разженѝ
ѻ҆́блакъ страсте́й , и҆ вы́шнѧгѡ прича́стїѧ спᲂдо́би , и҆ свѣ́тꙋ невече́рнемꙋ
мл҃твами сѝ . =крⷭ҇тᲂбоⷢ҇ . А҆́=гньца и҆ па́стырѧ и҆ и҆зба́вителѧ , а҆́гница
зрѧ́щи , на крⷭ҇тѣ̀ вᲂсклица́ше слезѧ́щи . ми́ръ ᲂу҆́бѡ ра́дꙋетсѧ прїе́млѧ
тᲂбо́ю и҆збавле́нїе . ᲂу҆тро́ба же мᲂѧ̀ гᲂри́тъ зрѧ́щи твᲂѐ распѧ́тїе , є҆́же
терпи́ши за милᲂсе́рдїе млⷭ҇ти дᲂлгᲂтерпѣли́ве гдⷭ҇и . млⷭ҇ти бе́здно , и҆
и҆сто́чниче неи҆счерпа́емыи , ᲂу҆милᲂсе́рдисѧ и҆ да́рꙋй грѣхо́въ
ѡ҆ставле́нїе , вѣ́рᲂю вᲂспѣва́ющимъ бжⷭ҇твенаѧ твᲂѧ̀ страда́нїѧ .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . ~Оу҆́гльми пречестна́гѡ раз̾же́гсѧ дх҃а , страсте́й
ᲂу҆до́бь пᲂпалѧ́емꙋю ве́щь пребл҃же́нне пᲂже́глъ є҆сѝ . ми́ръ же ѻ҆гнесїѧ́ньми
дᲂбрᲂдѣ́телей свᲂи́хъ спѷридѡ́не прᲂсвѣти́лъ є҆сѝ . ~Оу҆мертви́въ свᲂѧ̀
плᲂтьска́ѧ движе́нїѧ бг҃ᲂдх҃нᲂве́нне , ме́ртвыѧ вᲂз̾ста́вилъ є҆сѝ
живᲂтво́рнымъ сѝ глаго́лᲂмъ . тѣ́мже мᲂлю́ тѧ , ᲂу҆мерщве́нꙋю дꙋ́шꙋ мᲂю̀ ѻ҆́ч҃е
ѡ҆живѝ . ~Пᲂвинꙋ́ющисѧ ме́ртваѧ тебѣ̀ гла́съ ѻ҆́ч҃е да́стъ . и҆ рѣчна́ѧ
стремле́нїѧ твᲂи́ми вᲂз̾врати́шасѧ пᲂвелѣ́нїи . ꙗ҆ви́бᲂсѧ бл҃же́нне
чꙋдᲂдѣ́йствꙋѧ , бжⷭ҇твенꙋю бл҃гᲂда́ть прїе́мъ . =боⷢ҇ . П=рⷪ҇рцы твᲂегѡ̀
та́инства глꙋбинꙋ̀ прᲂвᲂзвѣсти́ша недᲂмы́сленꙋю . є҆ди́на бо рᲂдила̀ є҆сѝ
чⷭ҇таѧ , не дᲂразꙋмѣва́емаго вᲂплᲂще́нна за млрⷭ҇дїе не и҆спᲂвѣди́мᲂе .

=пѣ́снь , є҃ . і҆рмо́съ . П=рᲂсвѣще́нїе во тмѣ̀ лежа́щимъ , и҆ спасе́нїе
ненача́емымъ хрⷭ҇тѐ сп҃се мо́й , к̾ тебѣ̀ ᲂу҆́треннюю цр҃ю ми́рныи ,
прᲂсвѣти́ мѧ сїѧ́нїемъ си , и҆но́гѡ бо ра́звѣ тебѐ бг҃а незна́емъ . ~Рѣка̀
и҆́же в̾ тебѣ̀ дарᲂва́нїи , всѧ́ко напᲂѧ́етъ прпⷣбне срⷣце . всѣ́мъ да́рꙋетъ
бᲂга́тнѡ здра́вїе . всѣ́хъ бг҃ꙋ в̾ сла́вꙋ сᲂставлѧ́етъ , и҆́же тебѐ
прᲂсла́вльшаго , и҆ чꙋдᲂдѣ́йствы всѧ́кими пᲂче́тшаго . ~Тѧ̀ цр҃ь земны́и
бл҃же́нне , цр҃ѧ нбⷭ҇наго ꙗ҆́вѣ пᲂзна̀ бли́жнѧго раба̀ . и҆ дарᲂва́нїи
бжⷭ҇твеныхъ и҆спо́лнена внегда̀ прїитѝ к̾ немꙋ̀ , вели́ка врача̀ къ бг҃ꙋ
вᲂз̾вѣща́ѧ . ~А҆враа́мᲂвꙋ страннᲂлю́бнᲂмꙋ ѻ҆́бразꙋ ты̀ ᲂу҆пᲂдо́бивсѧ , всѣ́мъ
хра́ма свᲂегѡ̀ вхо́ды ѿве́рзлъ є҆сѝ , всѣ́мъ всѧ́къ бы́лъ є҆сѝ , и҆ ᲂу҆тѣша́ѧ
сꙋ́щихъ в̾ печа́ли спѷридѡ́не бл҃же́нне . =боⷢ҇ . Н=о́во на́мъ пᲂрᲂдила̀ є҆сѝ
младѧ̀ , и҆́же пре́жде вѣ́къ ѻ҆трᲂкᲂви́це рᲂжде́на ѿ ѻ҆ц҃а без̾нача́льна .
є҆го́же мᲂлѝ ꙗ҆́кѡ сн҃а и҆ бг҃а свᲂегѡ̀ , ᲂу҆ще́дрити и҆́же бцⷣꙋ тѧ̀
пречⷭ҇тꙋю , дш҃е́ю чи́стᲂю вᲂз̾вѣща́ющихъ .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Зла́то ꙗ҆́кѡ
ка́лъ тебѣ̀ вмѣни́сѧ , и҆́же па́че зла́та без̾стра́стїемъ сїѧ́ющꙋ , и҆
ѡ҆бᲂгати́вшꙋсѧ прпⷣбне дарᲂва́нїи всезлаты́ми дх҃а . ~Чи́стѡ слꙋжа̀ влⷣцѣ
свᲂемꙋ̀ , мно́жество и҆мѧ́ше прпⷣбне и҆ пᲂслꙋжи́вшихъ тѝ , а҆́нг҃льскихъ
си́лъ , неви́димыми гла́сы ѡ҆сщ҃ева́нне . ~Пресла́внᲂе премꙋ́дре житїѐ твᲂѐ ,
ᲂу҆кра́шена тѧ̀ пресла́вне ѻ҆́ч҃е сᲂдѣ́ла . тѣ́мже бжⷭ҇твенꙋю па́мѧть твᲂю̀ ,
ра́дꙋющесѧ сᲂверша́емъ пᲂю́щїи тѧ̀ . =боⷢ҇ . Н=б҃съ ши́рши , чре́во твᲂѐ
бы́сть не и҆скꙋсᲂмꙋ́жнаѧ . бг҃а вмѣ́щши , и҆́же ника́кᲂже вмѣсти́маго ,
всест҃а́ѧ дв҃о бг҃ᲂневѣ́сто .

=кᲂнда́къ . гла́съ , в҃ . Л=юбо́вїю хрⷭ҇то́вᲂю ᲂу҆ѧзви́всѧ , сщ҃е́ннѣйшїи
спѷридѡ́не . ᲂу҆́мъ впери́въ заре́ю дх҃а . дѣ́йственымъ видѣ́нїемъ сѝ
дѣѧ́нїе ѡ҆брѣ́те , бг҃ᲂпрїѧ́тныи же́ртвеникъ бы́въ . прᲂсѧ̀ всѣ́мъ бжⷭ҇твенᲂе
сїѧ́нїе . =и҆́кᲂсъ . И҆́=же ѿ́ чрева ѡ҆сщ҃е́ннагѡ ст҃лѧ гдⷭ҇нѧ вᲂсхва́лимъ
ны́нѣ спѷридѡ́на . и҆́же бл҃гᲂда́ти скрижа́ли прїе́мъ бжⷭ҇твеныѧ сла́вы , и҆
в̾ чꙋдесѣ́хъ наро́читагѡ все́й тва́ри . и҆ ꙗ҆́кѡ те́пла и҆ самᲂви́дца
бжⷭ҇твенагѡ сїѧ́нїѧ . ꙗ҆́кѡ ни́щимъ пред̾ста́телѧ , и҆ сᲂгрѣша́ющимъ
дꙋшево́дца . то́й бо бжⷭ҇твена прⷭ҇то́лꙋ хрⷭ҇то́ва же́ртва бы́сть , прᲂсѧ̀
всѣ́мъ бжⷭ҇твенᲂе сїѧ́нїѧ .

=пѣ́снь , з҃ . і҆рмо́съ . Б=г҃ᲂпрᲂти́вно велѣ́нїе без̾зако́ннꙋюща мꙋчи́телѧ ,
высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ бг҃ᲂчести́вымъ
дѣ́темъ , хла́дъ дх҃о́вныи , сы́и бл҃гᲂслᲂве́нъ и҆ препрᲂсла́вленъ . ~Мѡѷсе́ѡво
неѕло́бїе , дв҃дᲂвꙋ кро́тᲂсть , и҆ і҆́ѡва а҆ѵ̾сиді́йскагѡ непᲂро́чнᲂе
стѧжа́въ , дх҃ꙋ бы́сть жили́ще . пᲂѧ̀ сщ҃е́нне , сы́и бл҃гᲂслᲂве́нъ бг҃ъ ѻ҆ц҃ъ
на́шихъ . ~Ѻ҆рᲂше́нїѧ на главꙋ̀ твᲂю̀ во́ времѧ жа́твы нб҃са̀ и҆ска́паша ,
бꙋ́дꙋщаѧ прᲂпᲂвѣ́даша . бг҃ъ бо ꙗ҆́кᲂже речѐ , бжⷭ҇твенꙋю па́мѧть твᲂю̀ прпⷣбне
прᲂсла́вилъ є҆́сть , вѣ́рныѧ ѡ҆сщ҃а́ѧ хᲂда́тайствᲂмъ тѝ . ~Въ сᲂбо́рѣ ѻ҆ц҃ъ
тѧ̀ бг҃ъ прᲂславлѧ́етъ , на сꙋдѣ̀ слᲂвеса̀ свᲂѧ̀ сᲂхра́ньша бл҃же́нне . ꙗ҆́же
вѣ́рᲂю прине́слъ є҆сѝ , без̾слᲂве́снаго а҆́рїѧ пᲂбѣжда́юща сегѡ̀
прᲂтивле́нїе . =боⷢ҇ . Г=ро́здъ вᲂз̾расти́ла є҆сѝ неи҆зрече́ннымъ сло́вᲂмъ
ꙗ҆́кѡ лᲂза̀ дв҃о , є҆ди́наго невᲂз̾дѣ́ланнаго , вино̀ и҆стᲂча́юща , всѧ̀
веселѧ́ща , всѧ̀ ѡ҆сщ҃а́юща земны́ѧ , и҆ всѧ́ко пїѧ́нство лю́тыхъ ѿє҆́млюща .

=пѣ́снь , и҃ . і҆рмо́съ . П=е́щь ѻ҆́гненна и҆нᲂгда̀ в̾ вавѷлѡ́нѣ , дѣ́йство
раздѣлѧ́ше , бж҃їимъ велѣ́нїемъ халдѣ́и ѡ҆палѧ́ющи , вѣ́рныѧ же прᲂхлажда́ющи
пᲂю́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Пе́щь страстнꙋ́ю бжⷭ҇твенымъ
ѡ҆дᲂжде́нїемъ , бжⷭ҇твенагѡ дх҃а пᲂгаси́лъ є҆сѝ . и҆ ро́сꙋ и҆стᲂчи́лъ є҆сѝ ,
недꙋ́гѡмъ ѿ ѻ҆́чїю зно́й ѿє҆́млющꙋ , вѣ́рнѡ к̾ тебѣ̀ прихᲂдѧ́щимъ всегда̀ ,
бл҃же́нне спѷридѡ́не пребᲂга́те . ~Без̾ѕло́бивъ правди́въ , кро́тᲂкъ же и҆
ми́лᲂстивъ , и҆ непᲂмина́тель ѕлꙋ̀ бы́лъ є҆сѝ . любо́венъ страннᲂлю́бецъ ,
ст҃ль сщ҃е́ненъ , мꙋ́дрᲂстїю ᲂу҆кра́шенъ прпⷣбне правᲂсла́вїѧ . тѣ́мже тѧ̀
вѣ́рᲂю пᲂчита́емъ . ~Дре́вле тебѣ̀ гла́съ ꙗ҆́кѡ жива̀ ᲂу҆ме́ршаѧ вᲂпро́шшꙋ тѝ
ѻ҆́ч҃е дадѐ . ѽ чꙋдесѐ ᲂу҆жа́сна , ѽ пресла́вныхъ та́инъ , ѽ бл҃гᲂда́ти ю҆́же
пᲂлꙋчи́лъ є҆сѝ , житїе́мъ ᲂу҆краша́емь а҆́нг҃льскимъ дᲂстᲂчꙋ́дне . =боⷢ҇ .
С=тра́сти мᲂегѡ̀ срⷣца и҆сцѣлѝ ми́лᲂстїю сѝ всепѣ́таѧ , ᲂу҆́мъ мо́й
ᲂу҆мирѝ , и҆ дш҃ꙋ мᲂю̀ прᲂсвѣтѝ . и҆ хᲂди́ти мѧ напра́ви на стезю̀ спасе́нꙋю ,
ꙗ҆́кѡ да пᲂю̀ тѧ̀ препѣ́таѧ .

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Без̾нача́льна рᲂди́телѧ
сн҃а ꙗ҆́снѡ прᲂпᲂвѣ́далъ є҆сѝ , є҆динᲂсꙋ́щна ѻ҆ц҃ꙋ и҆ сᲂприснᲂсꙋ́щна , пᲂсредѣ̀
бг҃ᲂно́сныхъ ѻ҆ц҃ъ вᲂз̾вели́чивъ . и҆ без̾зако́ннꙋющимъ загради́лъ є҆сѝ
ᲂу҆ста̀ , ст҃лю всебл҃же́нне . ~Мнᲂгᲂсвѣ́тлᲂе сл҃нце , ѻ҆ц҃е́мъ ᲂу҆краше́нїе ,
ст҃лемъ сла́ва , а҆́нг҃лѡмъ сᲂжи́тниче . и҆́же твᲂю̀ свѣтᲂно́снꙋю па́мѧть
ра́дᲂстнѡ пра́з̾днꙋющихъ , свѣ́та спᲂдо́би невече́рнѧгѡ мл҃твами сѝ .
~Бжⷭ҇твенаѧ селе́нїѧ , и҆ гра́дъ нбⷭ҇ныи , пра́з̾днꙋющихъ кра́сныи ли́къ ,
сщ҃е́ннꙋю дш҃ꙋ твᲂю̀ , и҆ дᲂбрᲂдѣ́тельми ᲂу҆кра́шенꙋю , пребл҃же́нне прїѧ́тъ
во́ гласѣ ра́дᲂванїѧ . =боⷢ҇ . В=е́лїе та́инство па́че ᲂу҆ма̀ ржⷭ҇тва̀
твᲂегѡ̀ , ᲂу҆дивлѧ́етъ а҆́нг҃лы бг҃ᲂра́дᲂваннаѧ , наслажда́етъ прпⷣбныхъ
сᲂбо́ръ . сщ҃е́нныѧ же весели́тъ ѻ҆ц҃ы бжⷭ҇твенѡ пᲂю́щихъ тѧ̀ , наде́ждꙋ дш҃а́мъ
на́шимъ .

=свѣти́ленъ . Т=ѧ̀ ѿ без̾слᲂве́сна ста́да приве́дъ в̾ слᲂве́снᲂе дх҃ъ
бг҃ᲂно́се , ꙗ҆́кᲂже мѡѷсе́ѧ и҆ дв҃да . и҆́хже ᲂу҆пᲂдо́билсѧ є҆сѝ ѻ҆́бразꙋ
спѷридѡ́не свѣ́те вселе́ннѣй . =боⷢ҇ . И҆́=же ѿ́ бг҃а ми́рᲂви пᲂда́ннымъ
бл҃ги́мъ ты̀ вина̀ бы́сть бцⷣе . но и҆ ны́нѣ ми́лᲂстива сᲂтвᲂрѝ ѡ҆ ѻ҆́бщемъ
спасе́нїи , бл҃гᲂпремѣ́ннаго бг҃а .

Н=а стихо́внѣ , во ѻ҆кта́и . сла́ва . гла́съ , д҃ . П=рпⷣбне ѻ҆́ч҃е ст҃лю
прехва́льне , а҆пⷭ҇льскагѡ ᲂу҆че́нїѧ бы́въ и҆спо́лненъ . и҆ бжⷭ҇твенагѡ
дх҃а жили́ще дᲂбрᲂдѣ́тельнагѡ ра́ди житїѧ̀ пᲂказа́всѧ . цр҃ко́вныѧ во́лки
ᲂу҆че́ньми ѿгна́лъ є҆сѝ , и҆ правᲂсла́вныхъ вѣ́рꙋ ᲂу҆ѧсни́лъ є҆сѝ . сто́лпъ
ꙗ҆ви́лсѧ є҆сѝ бл҃гᲂче́стїѧ пᲂбо́рникъ . тѣ́мже и҆ чꙋдᲂдѣ́йствꙋѧ в̾ кᲂнцѣ́хъ .
ѕмїю̀ въ зла́то претвᲂри́лъ є҆сѝ , и҆ ме́ртвꙋю к̾ вᲂпрᲂше́нїю вᲂз̾дви́глъ
є҆сѝ . но ѻ҆ц҃е́мъ дᲂстᲂчꙋ́дне , и҆ ᲂу҆чи́телемъ сᲂбесѣ́дниче , сп҃сᲂви
мᲂли́сѧ , спастѝ дш҃а на́ша . =и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . поⷣ .
ꙗ҆́=кѡ до́блѧ . ~Оу҆мерщве́на ви́дѧщи хрⷭ҇та̀ ,꙳ пречⷭ҇таѧ влⷣчца ,꙳ и҆
ᲂу҆мерщвѧ́юща льсти́ваго ,꙳ ꙗ҆́кѡ влⷣкꙋ пла́чꙋщи пᲂѧ́ше ,꙳ и҆́же ѿ бᲂкꙋ̀ є҆ѧ̀
прᲂше́дша ,꙳ и҆ дᲂлгᲂтерпѣ́нїю є҆гѡ̀ чꙋдѧ́щисѧ взыва́ше .꙳ ча́до мᲂѐ
вᲂз̾желѣ́ннᲂе ,꙳ незабꙋ́ди рабꙋ̀ свᲂю̀ ,꙳ незакᲂснѝ чл҃кᲂлю́бче ꙳ мᲂѐ
ᲂу҆тѣше́нїе .

Н=а литꙋргі́и , б=л҃же́нна , на и҃ . ѿ кано́на , прпⷣбнᲂмꙋ , пѣ́снь г҃ ѧ , и҆
ѕ҃ ѧ .

=прᲂки́менъ , ѱл҃о́мъ дв҃дᲂвъ . ᲂу҆=ста̀ мᲂѧ̀ вᲂз̾ гл҃ютъ премꙋ́дрᲂсть , и҆
пᲂꙋче́нїе срⷣца мᲂегѡ̀ ра́зꙋмъ . =сти́хъ . ᲂу҆=слы́шите сїѧ̀ всѝ ꙗ҆зы́цы ,
внꙋши́те всѝ живꙋ́щїи по вселе́ннѣй . =а҆пⷭ҇лъ , к=ъ є҆вре́ѡмъ . зача́ло ,
тл҃є . =а҆ллилꙋ́їѧ . ᲂу҆=ста̀ пра́веднагѡ пᲂꙋча́тсѧ премꙋ́дрᲂсти , и҆ ꙗ҆зы́къ
є҆гѡ̀ вᲂз̾гл҃етъ сꙋ́дъ . =є҆ѵⷢ҇а́лїе , ѿ =лꙋкѝ . заⷱ҇ , к҃д . =прича́стенъ .
в=ъ па́мѧть вѣ́чнꙋю бꙋ́детъ пра́ведникъ .

