=МЦⷭ҇А ТОГО́ЖЕ ВЪ Д҃ ДН҃Ь=

=ст҃ы́ѧ великᲂмꙋ́ченицы варва́ры . =и҆= прпⷣбнагѡ ѻ҆ц҃а на́шегѡ і҆ѡа́нна
дамаскина̀ . =В=е́черъ , на гдⷭ҇и вᲂзва́хъ , стихѣ́ры , ст҃ѣ́й . гла́съ , в҃ .
поⷣ . є҆=гда̀ ѿ́ древа . ~Є҆гда̀ на сꙋди́щи стра́шнѣ , і҆ꙋлїані́ѧ зрѧ́щи
всебл҃же́ннаѧ , мꙋ́ченицꙋ сла́внꙋю варва́рꙋ ра́нами стра́ждꙋщꙋ , мꙋ́ками же
раз̾ли́чными тѣ́ло всѐ слᲂмлѧ́емо , с̾ те́плыми слеза́ми вᲂпїѧ́ше , сло́ве
бж҃їи сеѧ̀ сᲂѡ́бщницꙋ мѧ̀ бы́ти ны́нѣ спᲂдо́би чл҃кᲂлю́бче . ~Є҆ди́нъ варва́ра
вᲂи́стинꙋ и҆ і҆ꙋлїані́ѧ нра́въ къ бл҃гᲂче́стїю и҆мꙋ́ще ст҃ы́ѧ . пᲂд̾виза́стѣсѧ
на врага̀ , и҆ пᲂбѣди́вшѣ тᲂгѡ̀ крѣ́пкѡ , сла́вѣ спᲂдо́бистѣсѧ ѿ хрⷭ҇та̀ бг҃а .
тѣ́мже гꙋби́тельныхъ страсте́й вре́дъ пᲂтреби́вшѣ , всѣ́мъ вѣ́рнымъ пᲂдаю́тъ
и҆сцѣле́нїѧ . ~Є҆гда̀ ѿвѣ́тъ на сѧ̀ , мꙋ́ченице честна́ѧ варва́ро сла́дкїѧ
сме́рти . ра́дꙋющисѧ и҆ спѣша́щи тече́нїе дᲂсти́же . нечести́вагᲂже рᲂди́телѧ
рꙋка́ма без̾зако́нныма пᲂжре́сѧ , пло́дъ бг҃ᲂви принесе́сѧ . тѣ́мже съ мꙋ́дрыми
дв҃ами , вᲂи́стинꙋ ликꙋ́еши , зрѧ́щи хрⷭ҇та̀ жениха̀ свᲂегѡ̀ сїѧ́нїе .
=и҆́ны , стⷯры , прпⷣбнᲂмꙋ . гла́съ , и҃ . поⷣ . ѽ =пресла́внᲂе чꙋ́до . ~Ѻ҆́ч҃е
і҆ѡа́нне всемꙋ́дре ,꙳ цр҃кᲂвь хрⷭ҇то́вꙋ ,꙳ ᲂу҆ѧсни́лъ є҆сѝ пѣ́сньми ,꙳
бжⷭ҇твенаѧ пᲂѧ̀ пресла́вне .꙳ дѣ́йствᲂмъ ѻ҆́ч҃е дх҃а ,꙳ твᲂю̀ цѣ́вницꙋ
ᲂу҆дарѧ́ѧ ,꙳ всепᲂдо́бнѣй дв҃дᲂвѣ пᲂдо́бѧсѧ .꙳ є҆ю́же вᲂз̾глаша́ѧ ,꙳
бжⷭ҇твеными пѣ́сньми всѧ̀ привлечѐ . ~Ѻ҆́ч҃е і҆ѡа́нне сла́вне ,꙳ мир̾скі́ѧ
ѿстꙋ́пль ,꙳ мѧте́жныѧ мᲂлвы̀ ,꙳ ко хрⷭ҇то́вѣ прите́клъ є҆сѝ тишинѣ̀ прпⷣбне ,꙳
и҆ видѣ́нїи бжⷭ҇твеными и҆ дѣѧ́нїи ,꙳ всебᲂга́тыми ꙗ҆́вѣ свѣтлᲂстьмѝ ,꙳
вᲂи́стинꙋ ѡ҆бᲂга́тилсѧ є҆сѝ ,꙳ и҆ вѣ́рнымъ пре́далъ є҆сѝ .꙳ бг҃ᲂлѣ́пнымъ
сїѧ́ѧ житїе́мъ пребл҃же́нне . ~Прїидѣ́те земнᲂро́днїи ,꙳ пѣ́сньми сщ҃е́ннᲂе
и҆ честно́е ,꙳ прпⷣбнагѡ тᲂржество̀ і҆ѡа́нна ,꙳ дне́сь бл҃гᲂче́стнѡ вᲂспᲂе́мъ .꙳
се́й бо вᲂи́стинꙋ ,꙳ бжⷭ҇твенагѡ сїѧ́нїѧ спᲂдо́бисѧ свѣ́тъ прїѧ́ти .꙳ ѽ
неи҆з̾рече́ннᲂмꙋ тѝ бл҃гᲂсе́рдїю гдⷭ҇и ,꙳ и҆́мже мы̀ пᲂзна́хᲂмъ ,꙳ сла́вити
тѧ̀ пребл҃га́го . =сла́ва . гла́съ , ѕ҃ . Ѻ҆=те́чество ро́дъ и҆мѣ́нїе
ѡ҆ста́вльши варва́ро , и҆ нечести́ваго ѻ҆тца̀ вᲂз̾ненави́дѣвши , бг҃а
вᲂз̾люби́ла є҆сѝ є҆мꙋ́же ᲂу҆невѣ́стисѧ , и҆ бы́сть велекꙋ́пница наречена̀ .
мᲂлѝ спасти́сѧ дш҃а́мъ на́шимъ . =и҆ ны́нѣ , боⷢ҇ . и҆лѝ , крⷭ҇тᲂбоⷢ҇ .
Л=юді́й без̾зако́нныхъ , непра́веднѡ пригво́ждьшихъ тѧ̀ на́ древѣ , дв҃а чⷭ҇таѧ
мт҃и твᲂѧ̀ зрѧ́щи , ꙗ҆́кᲂже сѷмеѡ́нъ прᲂречѐ , ᲂу҆тро́бᲂю сп҃се
ᲂу҆ѧзвлѧ́шесѧ .

Н=а стихо́внѣ , во ѻ҆кта́и . сла́ва . гла́съ , ѕ҃ . П=рпⷣбне ѻ҆́ч҃е , во всю̀
зе́млю и҆зы́де вѣща́нїе и҆справле́нїи твᲂи́хъ . тѣ́мже на́ нб҃сѣхъ ѡ҆брѣ́те
мздꙋ̀ трꙋдо́въ свᲂи́хъ . бѣсо́вскїѧ пᲂгꙋби́лъ є҆сѝ пᲂлкѝ , и҆ а҆́нг҃льскїѧ
дᲂсти́глъ є҆сѝ чи́ны , и҆́хже житїю̀ непᲂро́чнѡ пᲂревнᲂва́лъ є҆сѝ .
дерзнᲂве́нїѧ и҆мѣ́ѧ ко хрⷭ҇тꙋ̀ бг҃ꙋ , ми́ръ и҆спрᲂсѝ дш҃а́мъ на́шимъ . =и҆
ны́нѣ , боⷢ҇ . и҆лѝ , крⷭ҇тᲂбоⷢ҇ . В=и́дѧщи тѧ̀ распина́ема хрⷭ҇тѐ тебѐ
ро́ждьшаѧ вᲂпїѧ́ше . что́ се стра́ннѡ є҆́же ви́жꙋ та́инство сн҃е мо́й . ка́кѡ
на́ древѣ ᲂу҆мира́еши , пло́тїю пᲂвѣ́шенъ жизнᲂда́вче .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
ст҃ѣ́й . гла́съ , д҃ . А҆́=гница всебл҃же́ннаѧ , бжⷭ҇твеннѣ ѡ҆зари́вшисѧ
свѣ́тᲂмъ ст҃ы́ѧ трⷪ҇цы , трисо́лнечнᲂе ᲂу҆тверди́вши в̾ кꙋпѣ́ли , в̾ пᲂбѣже́нїе
льстѝ ѻ҆те́ческїѧ . и҆ вѣ́рꙋ и҆спᲂвѣ́давши хрⷭ҇то́вꙋ . тѣ́мъ тѝ честна́ѧ
варва́ро , с̾вы́ше бл҃гᲂда́ть дарᲂва́сѧ , и҆сцѣлѧ́ти бᲂлѣ́зни и҆ недꙋ́ги всѧ̀ .
тᲂѧ̀ мᲂли́твами хрⷭ҇тѐ бж҃е , спасѝ дш҃а на́ша . =сла́ва , прпⷣбнᲂмꙋ .
гла́съ , и҃ . П=равᲂсла́вїю наста́вниче , и҆ бл҃гᲂче́стїѧ ᲂу҆чи́телю и҆
чистᲂтѣ̀ . вселе́ннѣй свѣти́льниче , и҆́нᲂчествꙋющихъ бг҃ᲂдх҃нᲂве́ннᲂе
ᲂу҆дᲂбре́нїе і҆ѡа́нне премꙋ́дре . ᲂу҆че́нїемъ бо свᲂи́мъ всѧ̀ прᲂсвѣти́лъ
є҆сѝ . цѣ́внице дх҃о́внаѧ . мᲂлѝ хрⷭ҇та̀ бг҃а спасти́сѧ дш҃а́мъ на́шимъ . =и҆
ны́нѣ , боⷢ҇ . и҆лѝ , крⷭ҇тᲂбг҃ᲂро́диченъ . =

Н=а ᲂу҆́трени . є҆ди́нъ кано́нъ , во ѻ҆кта́и , со і҆рмᲂсо́мъ , на́ ѕ҃ . и҆
ст҃ы́мъ , два̀ , на и҃ . кано́нъ , ст҃ѣ́й . гла́съ , в҃ . пѣ́снь , а҃ .
і҆рмо́съ . В=о глꙋбинѣ̀ пᲂтᲂпѝ дре́вле , фараѡни́тскаѧ всѧ̀ во́инства ,
преѡрꙋже́нꙋ си́лꙋ . вᲂпло́щшеесѧ сло́во , преспѣ́ющїѧ грѣхѝ пᲂтреби́ло
є҆́сть , пресла́вныи гдⷭ҇ь , ꙗ҆́кѡ прᲂсла́висѧ .

=запѣ́въ : С=т҃а́ѧ великᲂмч҃нце варва́ро , мᲂлѝ бг҃а ѡ҆ на́съ . =ѽ= трⷪ҇це
бжⷭ҇твенаѧ честна́ѧ , ꙗ҆́же па́че ᲂу҆ма̀ дарᲂва́нїе рабо́мъ пᲂдаю́щи ,
свѣтᲂно́снꙋю в̾дᲂхнѝ мра́чнᲂмꙋ мᲂемꙋ̀ ᲂу҆мꙋ̀ лꙋчꙋ̀ , твᲂю̀ пᲂхвали́ти мч҃нцꙋ
варва́рꙋ пресла́внꙋю . ~Пᲂхвале́нїемъ всѧ́къ предѣ́лъ вᲂи́стинꙋ превзы́де ,
твᲂи́хъ мч҃нкъ сла́ва чл҃кᲂлю́бче . но є҆́же ѿ вѣ́ры прᲂти́вꙋ си́лы прїе́мъ
хвале́нїе , низ̾пᲂслѝ влⷣко бᲂга́тно вᲂз̾даѧ́нїе . =Ѿ= терно́внагѡ ко́рене
и҆з̾растѐ шипо́къ прекра́сенъ , цр҃квь хрⷭ҇то́вꙋ ѡ҆благᲂво́ни . и҆ ꙗ҆́кѡ
ѻ҆вча̀ , закᲂле́нїемъ страда́нїѧ ѡ҆багри́вшисѧ кро́вїю сла́внаѧ варва́ра ,
ю҆́же по дᲂстᲂѧ́нїю вᲂспᲂе́мъ .

К=ано́нъ , прпⷣбнᲂмꙋ . гла́съ , и҆ і҆рмо́съ , то́йже . запѣ́в̾ : П=рпⷣбне
ѻ҆́ч҃е і҆ѡа́нне , мᲂлѝ бг҃а ѡ҆ на́съ . ~И҆́же твᲂѧ̀ пᲂхвалы̀ нача́ти
хᲂтѧ́щꙋ ми , пᲂда́ждь тво́й ны́нѣ гла́съ медᲂто́чныи прпⷣбне . и҆́мже
правᲂсла́внꙋю ᲂу҆ѧсни́лъ є҆сѝ цр҃кᲂвь пѣ́сньми ѻ҆́ч҃е і҆ѡа́нне , ꙗ҆́же твᲂю̀
пᲂчита́етъ па́мѧть . ~Ꙗ҆́кѡ мꙋ́дръ и҆ разꙋ́менъ сꙋдїѧ̀ , и҆зрѧ́днѡ сꙋ́щихъ
є҆стества̀ смᲂтрѧ́ѧ нестᲂѧ́щихъ , пред̾пᲂче́лъ є҆сѝ вѣ́чнꙋющаѧ . вре́менными бо
и҆з̾мѣни́лъ є҆сѝ пребыва́ющаѧ ѻ҆́ч҃е і҆ѡа́нне , и҆дѣ́же тѧ хрⷭ҇то́съ ны́нѣ
прᲂсла́ви . =боⷢ҇ . П=ревы́шши є҆сѝ чⷭ҇таѧ всѧ́кїѧ тва́ри , ви́димыѧ и҆
неви́димыѧ прⷭ҇нѡ дв҃о . зижди́телѧ бо рᲂдила̀ є҆сѝ . ꙗ҆́кᲂже и҆з̾во́ли
вᲂплᲂти́тисѧ во ᲂу҆тро́бѣ твᲂе́й . є҆го́же со дерзнᲂве́нїемъ мᲂлѝ , спастѝ
пᲂю́щихъ тѧ̀ .

=пѣ́снь , г҃ . і҆рмо́съ . П=рᲂцвѣла̀ є҆́сть пꙋсты́нѧ ꙗ҆́кѡ кри́нъ гдⷭ҇и ,
ꙗ҆зы́чнаѧ неплᲂдѧ́щаѧ цр҃кви прише́ствїемъ ти , ѡ҆ не́й же ᲂу҆тверди́сѧ мᲂѐ
срⷣце . ~Оу҆ѧзвлѧ́ема любо́вїю твᲂе́ю , ꙗ҆́кᲂже женихо́вᲂю влⷣко .
неѡ҆держи́мымъ стремле́нїемъ стрⷭ҇тᲂте́рпица варва́ра , всѐ ѻ҆те́ческᲂе
без̾бо́жїе вᲂз̾ненави́дѣвъ . ~Ни пи́щамъ красᲂта̀ , ни цвѣ́тъ дᲂбро́ты .
ни бᲂга́тство же , ни сла́сти ю҆́нᲂстныѧ не ѿверго́ша тѧ варва́ро сла́внаѧ ,
хрⷭ҇то́ви ᲂу҆невѣ́стившисѧ до́браѧ дв҃о . ~Къ сᲂверше́ннымъ пᲂдвиго́мъ ,
ничто́же ꙗ҆ви́сѧ вᲂз̾бране́нїе не́мᲂщи же́ньстѣй , ни ю҆́нᲂсть во́з̾раста
хрⷭ҇тѐ . неви́димᲂю тѝ си́лᲂю ᲂу҆крѣплѧ́ема . =прпⷣбнᲂмꙋ . Р=астᲂчи́лъ є҆сѝ
бᲂга́тство , бг҃ᲂви взае́мъ даѧ̀ . тѣ́мже тѝ на́ нб҃сѣхъ ᲂу҆гᲂто́васѧ црⷭ҇тво .
но и҆ ны́нѣ вᲂз̾да́нїе і҆ѡа́нне прїѧ́тъ мнᲂгᲂсꙋгꙋ́бо . ~Премꙋ́дрᲂсти тала́нтъ
прїе́мъ , дѣѧ́ньми ᲂу҆краша́ѧ , ᲂу҆ѧсни́лъ є҆сѝ і҆ѡа́нне цр҃кᲂвь хрⷭ҇то́вꙋ .
є҆го́же ᲂу҆мно́жьши житїѐ ѡ҆ста́вль . =боⷢ҇ . Ч=и́ни ᲂу҆диви́шасѧ
а҆́нг҃льстїи пречⷭ҇таѧ , и҆ чл҃ческаѧ ᲂу҆страши́шасѧ срⷣца̀ ѡ҆ ржⷭ҇твѣ̀
твᲂе́мъ . тѣ́мже тѧ̀ бцⷣе вѣ́рᲂю чте́мъ .

=кᲂнда́къ , прпⷣбнᲂмꙋ . гла́съ , д҃ . П=ѣснᲂпи́сца и҆ честна́гѡ
бг҃ᲂгла́сника , цр҃кви каза́телѧ и҆ ᲂу҆чи́телѧ , и҆ враго́мъ сᲂпрᲂтивᲂбᲂрца̀ ,
и҆ пᲂбѣди́телѧ і҆ѡа́нна вᲂспᲂе́мъ . ѻ҆рꙋ́жїе бо в̾зе́мъ крⷭ҇тъ гдⷭ҇нь , и҆ всю̀
ѿве́рже є҆рети́ческꙋю ле́сть . и҆ ꙗ҆́кѡ те́плъ пред̾ста́тель к̾ бг҃ꙋ , всѣ́мъ
прᲂсѧ̀ грѣхо́въ прᲂще́нїѧ . =и҆́кᲂсъ . Ц=р҃ко́внᲂмꙋ наста́вникꙋ и҆ ᲂу҆чи́телю
и҆ жрецꙋ̀ , ꙗ҆́кѡ таи́нникꙋ неи҆з̾гл҃аннымъ , вᲂзᲂпїе́мъ сᲂгла́снѡ . и҆́же
к̾ бг҃ꙋ твᲂи́ми мᲂли́твами ѿве́рзи ᲂу҆ста̀ на́ша , и҆ спᲂдо́би гл҃ати слᲂвеса̀
ᲂу҆че́нїи твᲂи́хъ . ты́ бо трⷪ҇цѣ ꙗ҆ви́сѧ є҆сѝ сᲂприча́стникъ , ꙗ҆́кѡ дрꙋго́е
сл҃нце ѡ҆блиста́ѧ в̾ ми́рѣ . чꙋдесы̀ и҆ ᲂу҆че́нїи прᲂсїѧ́въ ꙗ҆́кѡ мѡѷсе́й .
в̾ зако́нѣ гдⷭ҇ни пᲂꙋча́ѧсѧ всегда̀ , сло́вᲂмъ и҆ дѣ́лᲂмъ бы́сть свѣти́льникъ .
и҆ мᲂлѧ̀ непреста́ннѡ всѣ́мъ пᲂда́ти грѣхо́въ прᲂще́нїе .

=сѣда́ленъ , ст҃ѣ́й . гла́съ , г҃ . В=ъ страда́нїи свᲂе́мъ всѧ̀ ᲂу҆диви́ла
є҆сѝ , ꙗ҆́кѡ претерпѣ́вши мꙋчи́телей ра́ны , свѧза́нїѧ мꙋ́ки и҆ темни́цы
варва́ро прехва́льнаѧ . тѣ́мже и҆ вѣне́цъ с̾ нб҃сѐ тебѣ̀ дадѐ хрⷭ҇то́съ .
к̾ немꙋ́ же вᲂз̾желѣ́въ ᲂу҆се́рднѡ притекла̀ є҆сѝ . то́й бл҃гᲂда́ть пᲂдадѐ
тебѣ̀ мч҃нце , и҆сцѣле́нїѧ и҆стᲂча́ти чл҃кѡмъ . =сѣда́ленъ , прпⷣбнᲂмꙋ .
Т=рꙋба̀ бг҃ᲂгла́сна ѡ҆сщ҃ена̀ , сщ҃е́нне на́мъ ꙗ҆ви́лсѧ є҆сѝ , пᲂю́щи ѡ҆бра́знѡ
ᲂу҆че́нїѧ гдⷭ҇нѧ и҆ сп҃са кᲂнце́мъ . и҆ свᲂи́ми слᲂвесы̀ ми́ръ прᲂсвѣти́лъ
є҆сѝ і҆ѡа́нне прпⷣбне . хрⷭ҇та̀ бг҃а мᲂлѝ , дарᲂва́ти на́мъ ве́лїю млⷭ҇ть .
=сла́ва , и҆ ны́нѣ , боⷢ҇ . Б=жⷭ҇твенаѧ бы́сть сѣ́нь сло́ва , є҆ди́на пречⷭ҇таѧ
дв҃о мт҃и , чистᲂто́ю а҆́нг҃лы превᲂсхᲂдѧ́щи . и҆́же па́че всѣ́хъ менѐ пе́рсть
бы́вша , ѡ҆скверне́на плᲂтьски́ми сᲂгрѣше́ньми , ѡ҆чи́сти мл҃твъ свᲂи́хъ
бжⷭ҇твеными вᲂда́ми , пᲂдаю́щи чи́стаѧ ве́лїю млⷭ҇ть . =крⷭ҇тᲂбоⷢ҇ .
Н=ескве́рнаѧ а҆́гница , сло́вꙋ нетлѣ́ннаѧ дв҃а мт҃и на крⷭ҇тѣ̀ ви́дѣвши
ви́сима , и҆́же и҆з̾ неѧ̀ без̾ бᲂлѣ́зни прᲂзѧ́бшагѡ . мт҃рьски пᲂдо́бнѡ рыда́ющи
взыва́ше , ᲂу҆вы̀ мнѣ̀ ча́до мᲂѐ , ка́кѡ стра́ждеши , хᲂтѧ̀ и҆зба́вити
ѿ страсте́й бесче́стїѧ чл҃ка .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . =Ѿ= дв҃ы ро́ждьсѧ , дарᲂва́лъ є҆сѝ ѻ҆трᲂкᲂви́цамъ
дв҃амъ , шата́нїе низ̾лᲂжи́ти льсти́вагѡ . тѣ́мже и҆ дᲂбрᲂпᲂбѣ́днаѧ варва́ра ,
сегѡ̀ гᲂрды́ни пᲂрꙋга́сѧ . ~Пра́мт҃и хитрᲂстьмѝ льсти́вагѡ пре́лщшисѧ пе́рвѣе ,
пи́щи и҆з̾гна́на бы́сть ра́йскїѧ . варва́ра же сегѡ̀ прельсти́вши ,
въ нбⷭ҇нѣмъ черто́ѕѣ ны́нѣ вᲂдвᲂрѧ́етсѧ . ~Крⷭ҇то́мъ свᲂи́мъ сме́рти си́лꙋ
разᲂри́лъ є҆сѝ . тѣ́мже тѣле́сныѧ дᲂбро́ты ѻ҆трᲂкᲂви́ца хрⷭ҇тѐ непᲂщадѣ́вши ,
те́рпитъ до́блественѣ ра́ны варва́ра , тве́рдымъ ᲂу҆мо́мъ . =прпⷣбнᲂмꙋ .
П=ᲂвелѣ́нїю хрⷭ҇то́вꙋ пᲂвинꙋ́ѧсѧ , ѡ҆ста́вилъ є҆сѝ мирскꙋ́ю красᲂтꙋ̀ ,
бᲂга́тство пи́щꙋ свѣ́тлᲂсть , є҆го́же ра́ди в̾зе́мъ сво́й крⷭ҇тъ , пᲂслѣ́дᲂвалъ
є҆сѝ і҆ѡа́нне мꙋ́дре . ~Ѻ҆бнища́въ за ѡ҆бнища́вшагѡ хрⷭ҇та̀ , чл҃ческагѡ ра́ди
спасе́нїѧ , и҆ с̾ ни́мъ прᲂсла́висѧ , ꙗ҆́кᲂже нело́жнѡ ѡ҆бѣща́сѧ , и҆
црⷭ҇твꙋеши же съ прⷭ҇нѡ црⷭ҇твꙋющимъ і҆ѡа́нне . =боⷢ҇ . Т=ѧ̀ приста́нище
спасе́нїѧ , и҆ стѣ́нꙋ неѡ҆бᲂри́мꙋ бцⷣе влⷣчце всѝ вѣ́рнїи с̾вѣ́мы , ты́ бо
мᲂльба́ми сѝ ѿ бѣ́дъ и҆збавлѧ́еши дш҃а на́ша .

=пѣ́снь , є҃ . і҆рмо́съ . Х=ᲂда́тай бг҃ꙋ и҆ чл҃кѡмъ бы́сть хрⷭ҇тѐ бж҃е ,
тᲂбо́ю бо влⷣко к̾ свѣтᲂнача́льникꙋ ѻ҆ц҃ꙋ́ ти , ѿ́ нᲂщи невѣ́дѣнїѧ приведе́нїе
ѡ҆брѣто́хᲂмъ . ~Ѻ҆ко́нцы тремѝ , ба́ни прᲂсвѣща́тисѧ пᲂвелѣ́вши , та́йнѡ
написа́ла є҆сѝ кр҃ще́нїе варва́ро трⷪ҇чнымъ свѣ́тᲂмъ , дш҃есїѧ́ннымъ сꙋ́щимъ
ѡ҆чище́нїемъ . ~Сꙋ́щагѡ бг҃а раз̾же́гшисѧ ре́внᲂстїю , лжеи҆ме́ннымъ бᲂго́мъ
скверна́ваѧ ѡ҆плева̀ лица̀ , варва́ро всехва́льнаѧ . рꙋга́ющисѧ ѻ҆трᲂкᲂви́це
внѣ́шнемꙋ мирᲂде́ржьцꙋ . ~Гнѣ́вᲂмъ лю́тымъ ѻ҆ц҃а ᲂу҆кло́ньшꙋсѧ варва́рꙋ
ѡ҆держи́мꙋ , а҆́бїе гᲂра̀ прїѧ́тъ . ꙗ҆́кᲂже дре́вле сла́внꙋю первᲂмч҃нцꙋ
фе́клꙋ , хрⷭ҇то́ви чꙋ́до сᲂдѣ́лавшꙋ . =прпⷣбнᲂмꙋ . С=тра́хᲂмъ хрⷭ҇то́вѣмъ ѻ҆́ч҃е
ᲂу҆твержда́емь к̾ бжⷭ҇твенѣй жи́зни , плᲂтьско́е мꙋдрᲂва́нїе всѐ пᲂкᲂри́лъ
є҆сѝ дх҃ꙋ , свᲂѧ̀ і҆ѡа́нне чꙋ́вства ѡ҆чища́ѧ . ~Ѡ҆чи́стивъ ѿ всѧ́кїѧ скве́рны
тѣ́ло и҆ ᲂу҆́мъ , и҆ дш҃ꙋ со тща́нїемъ бг҃ᲂмꙋ́дре . зарю̀ прїѧ́тъ
трисо́лнечнꙋю і҆ѡа́нне , свѣ́тлыми тѧ̀ ѡ҆бᲂгатѧ́щꙋ дарᲂва́нїи . =боⷢ҇ . М=ᲂлѝ
свᲂегѡ̀ сн҃а и҆ гдⷭ҇а дв҃о чи́стаѧ , плѣне́нымъ и҆збавле́нїе сꙋ́щимъ
ѿ сᲂпрᲂти́внагѡ ѡ҆б̾стᲂѧ́нїѧ натѧ̀ надѣ́ющимсѧ ми́рнѡ дарᲂва́ти ᲂу҆стрᲂе́нїе .

=пѣ́снь , ѕ҃ . і҆рмо́съ . В=о глꙋбинѣ̀ грѣхо́внѣй сᲂдержи́мь є҆́смь сп҃се ,
и҆҆ в̾ пꙋчи́нѣ жите́йстѣй ѡ҆бꙋрева́емъ . но ꙗ҆́кᲂже прᲂро́ка і҆ѡ́нꙋ ,
и҆з̾ глꙋбины́ мѧ ѿ страсте́й , вᲂз̾ведѝ и҆҆ спаси́ мѧ . ~Ꙗ҆́кᲂже ѡ҆бѣща́сѧ
мꙋ́дрᲂсть дарᲂва́ти сп҃се бг҃ᲂнаꙋче́нꙋ , и҆́же тебѐ ра́ди стᲂѧ́щимъ ,
пред̾ сꙋди́щемъ мꙋчи́телей , є҆ѧ́же мч҃нца варва́ра и҆спо́лнисѧ . ~Без̾бо́жныхъ
ле́сть и҆з̾ ѡ҆бличѝ сло́вᲂмъ , бг҃ᲂмꙋ́дрымъ варва́ро сла́внаѧ . терпѣ́нїемъ же
дѣ́лъ , мꙋчи́телей ра́зꙋмъ ᲂу҆диви́ла є҆сѝ . ~Ра́намъ неща́днѡ стрᲂга́тисѧ .
рꙋ́бы же власѧны́ми тве́рдѡ вᲂстира́тисѧ хрⷭ҇та̀ ра́ди , непᲂро́чнаѧ
стрⷭ҇тᲂте́рпица тѣ́ло предадѐ . =прпⷣбнᲂмꙋ . П=рᲂсвѣти́всѧ дх҃а бл҃гᲂда́тїю ,
бжⷭ҇твенымъ и҆ чл҃ческимъ ра́зꙋмᲂмъ , и҆ вещьмѝ ꙗ҆́снѡ ѡ҆бᲂга́щьсѧ ,
тре́бꙋющимъ і҆ѡа́нне незави́стнѡ по́далъ є҆сѝ . ~Сᲂгла́снѡ лико́мъ нбⷭ҇нымъ
мꙋ́дре , цр҃квь правᲂсла́внѡ сᲂчета́лъ є҆сѝ . ликᲂстᲂѧ́нныѧ пѣ́сни
прᲂвᲂз̾глаша́ѧ , трⷪ҇цѣ бг҃ᲂсїѧ́ннѣй . =боⷢ҇ . Н=еи҆скꙋсᲂмꙋ́жнѡ дв҃о рᲂдила̀
є҆сѝ , и҆ вѣ́чнꙋеши дв҃ᲂю , ꙗ҆́вльши и҆́стиннагѡ бжⷭ҇тва̀ , сн҃а и҆ бг҃а
твᲂегѡ̀ ѻ҆бразы̀ .

=кᲂнда́къ . гла́съ , д҃ . И҆́=же в̾ трⷪ҇цѣ бл҃гᲂче́стнѡ пѣва́емᲂмꙋ прⷭ҇нѡ ,
пᲂслѣ́дᲂвавши бг҃ꙋ стрⷭ҇тᲂте́рпице , є҆́ллинскїѧ ѡ҆ста́вила є҆сѝ же́ртвы .
пᲂсредѣ́ же сꙋди́ща стра́ждꙋщи варва́ро , мꙋчи́телей не ᲂу҆бᲂѧ́сѧ преще́нїѧ
бг҃ᲂмꙋ́драѧ . велегла́снѡ пᲂю́щи прⷭ҇нѡ , трⷪ҇цꙋ чтꙋ̀ є҆ди́но бжⷭ҇тво̀ .
=и҆́кᲂсъ . О=у҆невѣ́стившꙋсѧ хрⷭ҇то́ви мꙋче́нїемъ , варва́рꙋ сше́дшесѧ пᲂчте́мъ
дᲂсто́йнѡ . ꙗ҆́кѡ да тᲂѧ̀ мл҃твами , па́гꙋбы дш҃етлѣ́нныѧ и҆зба́вльшесѧ , и҆
гꙋби́тельства , трꙋ́са и҆ паде́жа , житїѐ во ᲂу҆мире́нїи препрᲂво́димъ . и҆
спᲂдо́бимсѧ со всѣ́ми ст҃ы́ми , и҆́же ѿ́ вѣка бг҃ꙋ бл҃гᲂꙋгᲂди́вшими хᲂди́ти
во́ свѣтѣ . и҆ пѣ́ти с̾ ни́ми , ᲂу҆диви́лъ є҆сѝ сп҃се свᲂѧ̀ млⷭ҇ти , всѣ́мъ
чл҃кѡмъ вѣ́рᲂю и҆спᲂвѣ́дающимъ . трⷪ҇цꙋ чте́мъ є҆ди́но бжⷭ҇тво̀ .

=пѣ́снь , з҃ . і҆рмо́съ . Б=г҃ᲂпрᲂти́вно велѣ́нїе без̾зако́ннꙋюща мꙋчи́телѧ ,
высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ бг҃ᲂчести́вымъ
дѣ́темъ , хла́дъ дх҃о́вныи , сы́и бл҃гᲂслᲂве́нъ и҆ препрᲂсла́вленъ . ~И҆́же
зе́млю пᲂгꙋби́ти и҆ пᲂтреби́ти мо́ре , мꙋчи́тель сꙋ́етнѡ шата́ѧсѧ . ꙗ҆́кѡ
и҆гра́лище пред̾лежи́тъ варва́ры ѻ҆трᲂкᲂви́цы пᲂд̾ нᲂга́ма . сего́ бо пᲂпра́въ
хрⷭ҇то́съ , ꙗ҆́кѡ пти́цꙋ хꙋ́дꙋ свѧза́лъ є҆́сть . ~Ра́нами нестерпи́мыми твᲂѐ
стрꙋ́жемо тѣ́ло всѐ . ѡ҆багре́но же крᲂвны́ми ка́плѧми , и҆ свѣща́ми
претерпѣ́ла є҆сѝ ѡ҆палѧ́ема , по ре́брᲂмъ мч҃нце всехва́льнаѧ , хрⷭ҇та̀
бл҃гᲂдарѧ́щи варва́ро сла́внаѧ . =ѽ= без̾челᲂвѣ́чнᲂмꙋ и҆ немилᲂсе́рдᲂмꙋ
мꙋчи́телей сꙋрᲂвьствꙋ̀ , и҆ мно́гᲂмꙋ без̾бо́жїю . сᲂсца́ бо мч҃нцы ꙗ҆́кᲂже
в̾ маке́лїи лю́тѣ мечѝ ѿсѣца́хꙋ , ᲂу҆́мъ ᲂу҆твержда́ющїѧ
къ пᲂд̾вигᲂпᲂло́жникꙋ хрⷭ҇тꙋ̀ . =прпⷣбнᲂмꙋ . Р=е́внᲂстїю раз̾жига́емь ,
бг҃ᲂбо́рныхъ є҆ресе́й всѧ́ко ѕлᲂмы́слїе пᲂбѣди́лъ є҆сѝ . свѣ́тлыми писа́нїи
ᲂу҆бѣли́въ , всѣ́мъ ꙗ҆́снѡ дре́вле сѣ́ѧннаѧ мꙋ́дрыми ѽ і҆ѡа́нне напи́санаѧ
то́нкѡ . ~Те́плѣ ѡ҆бличи́лъ є҆сѝ ѕлᲂи҆мѧни́тыхъ , трᲂфи́ма ма́нен̾тᲂво хꙋ́льнᲂе
нече́стїе , раз̾врати́ти и҆скꙋси́вша цр҃квь хрⷭ҇то́вꙋ , слᲂвесы̀ и҆ ᲂу҆че́нїи
твᲂи́ми ѽ і҆ѡа́нне , и҆́миже написа́лъ є҆сѝ . =боⷢ҇ . С=т҃ы́хъ ст҃ꙋ́ю
разꙋмѣва́емъ тѧ̀ . ꙗ҆́кѡ є҆ди́нꙋ ро́ждьшꙋю бг҃а непремѣ́ннаго ,
дв҃а нескве́рнаѧ , мт҃и без̾невѣ́стнаѧ . всѣ́мъ бо и҆стᲂчи́ла є҆сѝ вѣ́рнымъ
нетлѣ́нїе , бжⷭ҇твенымъ ржⷭ҇тво́мъ свᲂи́мъ .

=пѣ́снь , и҃ . і҆рмо́съ . П=е́щь ѻ҆́гненна и҆нᲂгда̀ в̾ вавѷлѡ́нѣ , дѣ́йство
раздѣлѧ́ше , бж҃їимъ велѣ́нїемъ халдѣ́и ѡ҆палѧ́ющи , вѣ́рныѧ же прᲂхлажда́ющи
пᲂю́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Ꙗ҆ви́сѧ тебѣ̀ хрⷭ҇то́съ
свѣ́тᲂмъ неприкᲂснᲂве́ннымъ в̾сажде́нѣ . ѽ варва́ро в̾ темни́цѣ , дерза́ти
пᲂвелѣва́ѧ , и҆ ра́ны и҆сцѣлѧ́ѧ и҆ ра́дᲂсть да́рꙋѧ . тѣ́мже в̾пери́ласѧ є҆сѝ
свᲂегѡ̀ жениха̀ любо́вїю . ~Ꙗ҆ви́сѧ хрⷭ҇тѐ ꙗ҆́вѣ прᲂрече́нїе твᲂѐ
и҆спо́лненѡ . ѻ҆те́цъ бо ча́до на́ смерть преда́стъ , самᲂдѣ́теленъ же
закла́нїю бы́сть , ѻ҆каѧ́нныи рᲂди́тель твᲂе́й мч҃нцѣ . тѣ́мже с̾ нб҃сѐ
ѻ҆гне́мъ сᲂжига́етсѧ . ~А҆́нг҃лъ свѣ́телъ , ѻ҆де́ждею свѣтᲂви́днᲂю тѧ̀ , хрⷭ҇та̀
ра́ди ѡ҆бнаженꙋ̀ честна́ѧ варва́ро ѡ҆блечѐ . ꙗ҆́кᲂже невѣ́стꙋ ѡ҆б̾хᲂдѧ́щꙋ
стра́сти ѻ҆де́жди бо мч҃нце сᲂвлече́сѧ , бжⷭ҇твенѡ прїе́мши и҆з̾мѣне́нїе .
=прпⷣбнᲂмꙋ . Ѻ҆=бличи́лъ є҆сѝ ꙗ҆́вѣ , требл҃же́нне і҆ѡа́нне несто́рїево
раз̾дѣле́нїе , и҆ севи́рᲂво слїѧ́нїе , и҆ є҆динᲂхᲂти́телей безꙋ́мїе .
вѣ́рꙋ же є҆динᲂдѣ́йственꙋ , сїѧ́нїемъ правᲂсла́вїѧ всѣ́мъ ѡ҆блиста́ѧ
кᲂнце́мъ . ~Всѣ́ѧ вра́гъ пле́велъ по ѻ҆бы́чаю є҆ретикѝ въ цр҃кви хрⷭ҇то́вѣ ,
сегѡ̀ пᲂклᲂне́нїѧ ѿврещи́сѧ во и҆ко́нахъ честны́хъ . но ѡ҆брѣ́те недре́млюща
тѧ̀ всебл҃же́нне і҆ѡа́нне , сѣ́мѧ ѕло́е и҆скᲂренѧ́юща . =боⷢ҇ . Т=ы̀ и҆́же
ѿ ѻ҆ц҃а неразлꙋ́чнаго , в̾ чре́вѣ ти бг҃ᲂмꙋ́жнѡ пᲂжи́вшаго , без̾ сѣ́мене
заче́нши несказа́нно рᲂдила̀ є҆сѝ , бг҃ᲂрᲂди́тельнице пречⷭ҇таѧ . тѣ́мже тѧ̀
спасе́нїе всѣ́мъ на́мъ и҆спᲂвѣ́даемъ .

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Сла́внꙋю хᲂтѧ́щи прїѧ́ти
кᲂнчи́нꙋ , мече́мъ варва́ро мꙋче́нїѧ свᲂегѡ̀ , со і҆ꙋлїані́ею вѣнце́мъ
мꙋ́ченическимъ спᲂдо́бльшисѧ . гла́съ бжⷭ҇твеныи ᲂу҆слы́шала є҆сѝ ,
и҆спᲂлнѧ́ющь ѡ҆бѣща́нїѧ твᲂѧ̀ . ~Свᲂемꙋ̀ сᲂвᲂкꙋ́пльшисѧ ны́нѣ всѐ царю̀
женихꙋ̀ хрⷭ҇тꙋ̀ . блиста́ющисѧ сла́вᲂю варва́ро , бжⷭ҇твенагѡ свѣ́та в̾ нбⷭ҇ныхъ
черто́зѣхъ , пѣвцы̀ свᲂѧ̀ назира́й , стрⷭ҇те́й и҆з̾мѣнѧ́ющи , и҆ привᲂдѧ́щи
къ живо́мꙋ бг҃ꙋ . ~И҆спᲂлнѧ́ѧ твᲂѐ прᲂше́нїе варва́ро стрⷭ҇тᲂте́рпице
хрⷭ҇то́съ , и҆сцѣле́нїѧ пᲂдава́етъ твᲂрѧ́щимъ твᲂю̀ вѣ́рᲂю мᲂле́бнꙋю па́мѧть .
ꙗ҆́кѡ вᲂи́стинꙋ мᲂрска́гѡ пѣска̀ , твᲂѧ̀ преминꙋ́ша бл҃гᲂи҆мени́таѧ
чꙋдᲂдѣ́йства . =прпⷣбнᲂмꙋ . Н=аꙋчи́лъ є҆сѝ всѧ̀ цр҃ко́вныѧ пѣ́ти сн҃ы
правᲂсла́внѡ , є҆ди́ницꙋ и҆́же въ трⷪ҇цѣ чⷭ҇тнꙋ́ю . вᲂплᲂще́нїе же сло́ва
бжⷭ҇твенᲂе бг҃ᲂсло́вити , ꙗ҆́вѣ і҆ѡа́нне ᲂу҆ѧснѧ́ѧ недᲂмы́сленаѧ мно́гимъ ,
сщ҃е́нными писа́нїи . ~Ст҃ы́хъ чино́въ пѣснᲂсло́вивъ прпⷣбне , пречⷭ҇тꙋю бцⷣꙋ ,
и҆ хрⷭ҇то́ва прⷣтчꙋ . пррⷪ҇ки же и҆ а҆пⷭ҇лы , по́стники , и҆ мꙋ́дрыѧ
ᲂу҆чи́тели , пра́ведники и҆ мч҃нки . в̾ си́хъ ны́нѣ вᲂд̾вᲂрѧ́ешисѧ се́лѣхъ .
=боⷢ҇ . Ч=ерто́гъ бы́сть , и҆́же па́че ᲂу҆ма̀ вᲂплᲂще́нїю сло́ва
дв҃о бг҃ᲂрᲂди́тельнице , ѡ҆дѣ́ѧна сла́вᲂю дᲂбрᲂдѣ́телей и҆ и҆спещре́на . тѣ́мъ
тѧ̀ всенепᲂро́чнаѧ бцⷣꙋ вᲂз̾вѣща́емъ .

=свѣти́ленъ , ст҃ѣ́й . Ꙗ҆́=кѡ шипо́къ прекрасе́нъ ѿ терно́вна и҆з̾расла̀
є҆сѝ ко́рене дв҃це варва́ро . же́ртвᲂю мч҃нце сщ҃е́ннагѡ страда́нїѧ
ѡ҆багри́вшисѧ кро́вїю . и҆ ны́нѣ бжⷭ҇твенꙋю твᲂю̀ па́мѧть сᲂверша́ющїѧ
любо́вїю , спаса́й ѿ бѣ́дъ . =сла́ва , прпⷣбнᲂмꙋ . Ꙗ҆́=кѡ бжⷭ҇твенъ свѣ́тъ
ѻ҆́ч҃е на́шъ цр҃кви прᲂсїѧ́лъ є҆сѝ . пѣ́нїй твᲂи́хъ сїю̀ свѣ́тлᲂстїю
прᲂсвѣ́щь , и҆ свѣ́тᲂмъ ѻ҆́браза твᲂегѡ̀ . и҆́мже хрⷭ҇то́ва ᲂу҆че́нїѧ ꙗ҆влѧ́еши
ᲂу҆кра́шена . к̾ немꙋ́же непреста́й ѡ҆ на́съ мᲂлѧ́сѧ і҆ѡа́нне . =и҆ ны́нѣ ,
боⷢ҇ . В=ᲂи́стинꙋ тѧ̀ бцⷣꙋ и҆спᲂвѣ́даемъ влⷣчце , и҆́же тᲂбо́ю спаса́емїи .
и҆́бо бг҃а неи҆з̾рече́ннѡ рᲂдила̀ є҆сѝ , разо́ршагѡ крⷭ҇то́мъ сме́рть , и҆
к̾ себѣ̀ привле́кша прпⷣбныхъ сᲂбо́ры . с̾ ни́ми же вᲂсхвалѧ́емъ тѧ̀ дв҃о .

Н=а хвали́тѣхъ , стихѣ́ры , ст҃ѣ́й , на д҃ . гла́съ , а҃ . З=емны́ѧ пи́щи
наслажде́нїе презрѣ́вши , и҆ ѻ҆́ч҃ее бᲂга́тство , в̾кꙋ́пѣ же и҆ сла́вꙋ
вᲂз̾ненави́дѣвши , нбⷭ҇наго жениха̀ вᲂз̾люби́ла є҆сѝ варва́ро всесла́внаѧ .
мече́мъ бо въ главꙋ̀ ѿсѣ́кшисѧ , с̾ мꙋ́дрыми в̾ни́де дв҃ами к̾ женихꙋ̀ хрⷭ҇тꙋ̀ .
тѣ́мже и҆ гꙋби́тельныѧ недꙋ́ги ѿгᲂнѧ́еши вѣ́рныхъ , и҆ и҆сцѣлѧ́еши дѣ́йствᲂмъ
ст҃а́гѡ дх҃а . и҆ мо́лишисѧ непреста́ннѡ ѡ҆ дш҃а́хъ на́шихъ . =гла́съ , ѕ҃ .
П=ᲂсрами́сѧ го́рдыи вра́гъ жено́ю пᲂбѣжде́нъ , ꙗ҆́кѡ прамт҃рьне и҆мѣ́ѧ дѣ́йство
к̾ грѣхꙋ̀ . и҆́бо ѿ дв҃ы вᲂпло́щшеесѧ сло́во ѻ҆́ч҃ее хрⷭ҇то́съ , непрело́жнѡ и҆
несмѣ́снѡ ꙗ҆́кᲂже вѣ́сть є҆ди́нъ са́мъ , клѧ́твꙋ разрꙋшѝ є҆́в̾винꙋ и҆
а҆да́мᲂвꙋ , и҆ вѣнча́выи дᲂсто́йнѡ варва́рꙋ мч҃нцꙋ . и҆ тᲂѧ̀ ра́ди да́рꙋѧ
ми́рᲂви ѡ҆чище́нїе и҆ ве́лїю млⷭ҇ть . ~Бг҃ᲂзва́ннаѧ мч҃нца варва́ра ,
на сꙋди́щи стра́ждꙋщи глаго́лаше , лю́ты ᲂу҆́бѡ ны́нѣшнїѧ мꙋ́ки ѽ мꙋчи́теле ,
но ра́дᲂстнѡ вѣ́чныѧ жи́зни вᲂспрїѧ́тїе . не пред̾пᲂчтꙋ́же ѿ ню́дъ земна́ѧ
па́че нбⷭ҇ныхъ . сегѡ̀ ра́ди сѣцы́те и҆ стрꙋжи́те пло́ть , и҆ ѻ҆гню̀ преда́йте
мѧ̀ . ра́дꙋющисѧ пᲂйдꙋ̀ к̾ женихꙋ̀ мᲂемꙋ̀ хрⷭ҇тꙋ̀ . є҆ѧ́же мл҃твами хрⷭ҇тѐ
бж҃е , млⷭ҇ти твᲂѧ̀ низ̾пᲂслѝ и҆ спасѝ на́съ , и҆́же тᲂѧ̀ страда́нїѧ
сᲂверша́ющихъ вѣ́рнѡ . ~Тᲂржество̀ дне́сь страстᲂте́рпицы варва́ры , прїидѣ́те
лю́дїе вᲂспᲂе́мъ . сеѧ́ бо ни ме́чь ни ѻ҆́гнь ни и҆на̀ мꙋ́ка пᲂбѣди́ша ,
ни мнᲂгᲂплете́ннаѧ велїа́ра лᲂвле́нїѧ . и҆ к̾ не́й вѣ́рᲂю вᲂзᲂпїе́мъ ,
хрⷭ҇та̀ мᲂлѝ до́браѧ мч҃нце прехва́льнаѧ , дарᲂва́ти на́мъ ве́лїю млⷭ҇ть .
=сла́ва . гла́съ , ѕ҃ . С=трада́льческимъ ше́ствᲂвавши пꙋте́мъ ,
прарᲂди́тельнагѡ и҆збѣжа̀ сᲂвѣ́та , варва́ро всечⷭ҇тна́ѧ . ꙗ҆́кѡ ᲂу҆́бѡ
дв҃а мꙋ́драѧ свѣщꙋ̀ нᲂсѧ́щи , вᲂшла̀ є҆сѝ во двᲂры̀ гдⷭ҇а свᲂегѡ̀ . и҆ ꙗ҆́кѡ
мч҃нца мꙋ́жествᲂмъ , бл҃гᲂда́ть прїѧ́ла є҆сѝ цѣли́ти плᲂтьскі́ѧ стра́сти . но
и҆ на́съ вᲂспѣва́ющихъ тѧ̀ , дш҃е́вныхъ бᲂлѣ́зней и҆зба́ви , и҆́же къ бг҃ꙋ
мᲂльба́ми свᲂи́ми . =и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . П=речⷭ҇таѧ ꙗ҆́кѡ
ви́дѣ тѧ̀ на крⷭ҇тѣ̀ пᲂвѣ́шена , рыда́ющи вᲂпїѧ́ше мт҃рьски , сн҃е мо́й и҆
бж҃е мо́й , сла́дкᲂе мᲂѐ ча́до , ка́кѡ терпи́ши стра́сть пᲂно́снꙋю .

Н=а стихо́внѣ , во ѻ҆кта́и . сла́ва . гла́съ , и҃ . И҆́=нѡкъ мно́жества ,
наста́вника тѧ̀ чте́мъ і҆ѡа́нне ѻ҆́ч҃е на́шъ . тᲂбо́ю бо пꙋ́ть вᲂи́стинꙋ пра́выи
хᲂди́ти пᲂзна́хᲂмъ . бл҃же́нъ є҆сѝ , ꙗ҆́кѡ хрⷭ҇тꙋ̀ рабо́тавъ , и҆ вра́жїю
низ̾лᲂжи́лъ є҆сѝ си́лꙋ . а҆́нг҃лѡмъ сᲂбесѣ́дниче , и҆ прпⷣбнымъ є҆динᲂкро́вне
и҆ пра́веднымъ . с̾ ни́ми же мᲂли́сѧ гдⷭ҇ви , пᲂми́лᲂватисѧ дш҃а́мъ на́шимъ .
=и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . Н=етерплю̀ ча́до зрѣ́ти тѧ , и҆́же
бо́дрᲂсть всѣ́мъ даю́щаго , на́ древѣ ᲂу҆снꙋ́вша , ꙗ҆́кѡ да дре́вле
ѿ престꙋпле́нїѧ плᲂдо́мъ , сно́мъ па́гꙋбнымъ ᲂу҆снꙋ́вшимъ , бжⷭ҇твенꙋю и҆
спасе́нꙋю бо́дрᲂсть пᲂда́си , дв҃аѧ гл҃аше рыда́ющи . ю҆́же велича́емъ .

Н=а литꙋргі́и . прᲂки́менъ , ѱл҃о́мъ давы́дᲂвъ . д=и́венъ бг҃ъ во ст҃ы́хъ
свᲂи́хъ , бг҃ъ і҆зра́илевъ . =сти́хъ . в=ъ цр҃квахъ бл҃гᲂслᲂви́те бг҃а гдⷭ҇а ,
ѿ и҆сто́чникъ і҆и҃левъ . =а҆пⷭ҇лъ , к=ъ гала́тѡмъ . заⷱ҇ , с҃и . =а҆ллилꙋ́їѧ .
т=ерпѧ̀ пᲂтерпѣ́хъ гдⷭ҇а , и҆ внѧ́тъ ми . =є҆ѵⷢ҇а́лїе , ѿ =ма́рка . заⷱ҇ ,
к҃а . =прича́стен̾ . р=а́дꙋйтесѧ пра́веднїи ѡ҆́ гдⷭ҇ѣ .

