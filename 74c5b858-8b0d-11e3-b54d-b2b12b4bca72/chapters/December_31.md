=МЦⷭ҇А ТОГО́ЖЕ ВЪ Л҃А ДН҃Ь=

=прпⷣбныѧ мт҃ре на́шеѧ мела́нїи ри́млѧныни . п=ред̾писа́жесѧ слꙋ́жба є҆ѧ̀ ,
въ л҃ , де́нь . ~зане́же пра́здникъ ѿдае́тсѧ , въ л҃а , де́нь . и҆ пᲂе́тсѧ всѧ̀
слꙋ́жба пра́здникꙋ є҆ди́нᲂмꙋ .

В=е́черъ , на гдⷭ҇и вᲂзва́хъ , стⷯры , на́ ѕ҃ . гла́съ , в҃ . П=рїиди́те
вᲂзра́дꙋемсѧ гдⷭ҇ви , настᲂѧ́щꙋю та́йнꙋ сказꙋ́юще . средᲂстѣ́нїе граде́жа
разрꙋши́сѧ , и҆ пла́меннᲂе ѻ҆рꙋ́жїе плещѝ дае́тъ , и҆ херꙋви́мъ ѿстꙋпа́етъ
ѿ́ древа жи́зни , и҆ а҆́зъ ра́йскїѧ пи́щи причаща́юсѧ , ѿ него́же прᲂизгна́нъ
бы́хъ преслꙋша́нїѧ ра́ди . неи҆змѣ́нныи бо ѻ҆́бразъ ѻ҆ч҃ь , ѻ҆́бразъ
приснᲂсꙋ́щїѧ є҆гѡ̀ , зра́къ раба̀ прїе́млетъ . ѿ неи҆скꙋсᲂбра́чныѧ мт҃ре
прᲂше́дъ , непрелᲂже́нїе претерпѣ́въ , є҆́же бо бѣ̀ пребы́сть , бг҃ъ сы́и
и҆́стиненъ . и҆ є҆́же не бѣ̀ прїѧ́тъ , чл҃къ бы́въ чл҃кᲂлю́бїѧ ра́ди . тᲂмꙋ̀
вᲂзᲂпїе́мъ , рᲂди́выисѧ ѿ дв҃ы бж҃е пᲂми́лꙋй на́съ . =два́жды . Г=дⷭ҇ꙋ і҆с҃ꙋ
ро́ждьшꙋсѧ ѿ ст҃ы́ѧ дв҃ы , прᲂсвѣти́шасѧ всѧ́ческаѧ . па́стыремъ бо
свирѧ́ющимъ , и҆ вᲂлхво́мъ пᲂкланѧ́ющимсѧ , а҆́нг҃лᲂмъ вᲂспѣва́ющимъ , и҆́рᲂдъ
мѧтѧ́шесѧ , ꙗ҆́кѡ бг҃ъ во́ плᲂти ꙗ҆ви́сѧ , сп҃съ дш҃а́мъ на́шимъ . =два́жды .
Ц=рⷭ҇тво твᲂѐ хрⷭ҇тѐ бж҃е , црⷭ҇тво всѣ́мъ вѣкѡ́мъ , и҆ влⷣчество твᲂѐ
во всѧ́кᲂмъ ро́дѣ и҆ ро́дѣ . вᲂплᲂти́выисѧ ѿ дх҃а ст҃а́гѡ , и҆ ѿ при́снѡ дв҃ы
мр҃і́и въчл҃чивыисѧ . свѣ́тъ на́мъ вᲂз̾сїѧ̀ хрⷭ҇тѐ бж҃е , твᲂѐ прише́ствїе ,
свѣ́тъ ѿ́ свѣта , ѻ҆́ч҃ее сїѧ́нїе , всю̀ тва́рь прᲂсвѣти́лъ є҆сѝ . всѧ̀
тва́рь хва́литъ тѧ̀ . ѻ҆́бразъ сла́вы ѻ҆́ч҃и , сы́и , и҆ пре́жде сы́и ,
вᲂзсїѧ́выи ѿ дв҃ы бж҃е пᲂми́лꙋй на́съ . ~Что́ти принесе́мъ хрⷭ҇тѐ , ꙗ҆́кѡ
ꙗ҆ви́сѧ на землѝ , ꙗ҆́кѡ чл҃къ на́съ ра́ди . ка́ѧждо бо ѿ тᲂбо́ю бы́вшихъ
тва́рей , бл҃гᲂдаре́нїе ти прино́ситъ . а҆́нг҃ли , пѣ́нїе . нб҃са̀ ,
ѕвѣздꙋ̀ . вᲂлсвѝ , да́ры . па́стырїе , чꙋ́до . землѧ̀ , верте́пъ . пꙋсты́нѧ ,
ꙗ҆́сли . мы́ же , мт҃ръ дв҃ꙋ . и҆́же пре́жде вѣ́къ бж҃е пᲂми́лꙋй на́съ .
=сла́ва , и҆ ны́нѣ . гла́съ , то́йже . А҆́=вгꙋстꙋ є҆динᲂнача́льствꙋющꙋ
на землѝ , мнᲂгᲂнача́лїе челᲂвѣ́кѡмъ преста̀ . и҆ тебѣ̀ въчелᲂвѣ́чшꙋсѧ
ѿ чи́стыѧ , мнᲂгᲂбо́жїе и҆́дᲂлᲂмъ ᲂу҆праздни́сѧ . пᲂд̾ є҆ди́нѣмъ црⷭ҇твᲂмъ
ми́рскимъ , гра́ди бы́ша . и҆ въ є҆ди́но влⷣчество бжⷭ҇тва̀ , ꙗ҆зы́цы
вѣ́рᲂваша . ѡ҆писа́шасѧ лю́дїе , пᲂвелѣ́нїемъ кесаре́вымъ , написа́хᲂмсѧ
вѣ́рнїи и҆́менемъ бжⷭ҇тва̀ , тебѐ въчелᲂвѣ́чшасѧ бг҃а на́шегѡ . ве́лїѧ твᲂѧ̀
млⷭ҇ть , гдⷭ҇и сла́ва тебѣ̀ . =вы́хᲂда нѣ́сть . прᲂки́менъ , дню̀ . =

Н=а стихо́внѣ , стихѣ́ры . гла́съ , в҃ . В=е́лїе и҆ пресла́внᲂе чꙋ́до
сᲂверши́сѧ дне́сь . дв҃аѧ ражда́етъ , и҆ ᲂу҆тро́ба не и҆стлѣва́етъ . сло́во
вᲂплᲂща́етсѧ , и҆ ѿ ѻ҆ц҃а не ѿлꙋча́етсѧ . а҆́нг҃ли с̾ па́стыри сла́вѧтъ , и҆ мы̀
с̾ ни́ми вᲂпїе́мъ , сла́ва въ вы́шнихъ бг҃ꙋ , и҆ на землѝ ми́ръ .

=сти́хъ : гла́съ , и҃ . и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ
гдⷭ҇ь и҆ нераска́етсѧ . Д=не́сь ражда́етъ дв҃аѧ , твᲂрца̀ всѣ́хъ . є҆де́мъ
прино́ситъ верте́пъ , и҆ ѕвѣзда̀ пᲂказꙋ́етъ хрⷭ҇та̀ сл҃нца сꙋ́щимъ во тмѣ̀ .
с̾ да́ры вᲂлсвѝ пᲂклᲂни́шасѧ , вѣ́рᲂю прᲂсвѣща́еми . и҆ па́стырїе ви́дѣша
чꙋ́до , а҆́нг҃лѡмъ вᲂспѣва́ющимъ и҆ глаго́лющимъ , сла́ва в̾ вы́шнихъ бг҃ꙋ .

=сти́хъ : гла́съ , в҃ . речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ .
Г=дⷭ҇ꙋ і҆с҃ꙋ ро́ждьшꙋсѧ в̾ виѳлїе́мѣ і҆ꙋде́йстѣмъ , ѿ вᲂсто́ка прише́дше
вᲂлсвѝ , пᲂклᲂни́шасѧ бг҃ꙋ вᲂчл҃чьшꙋсѧ . и҆ сᲂкро́вища свᲂѧ̀ ᲂу҆се́рднѡ
ѿве́рзше , да́ры честны́ѧ принᲂша́хꙋ . и҆скꙋше́но зла́то , ꙗ҆́кѡ цр҃ю вѣко́мъ .
и҆ лива́нъ , ꙗ҆́кѡ бг҃ꙋ всѣ́хъ . ꙗ҆́кѡ тридне́внᲂмꙋ же мертвецꙋ̀ смѵ́рнꙋ ,
без̾сме́ртнᲂмꙋ . всѝ ꙗ҆зы́цы прїиди́те пᲂклᲂни́мсѧ ро́ждьшемꙋсѧ , спастѝ дш҃а
на́ша . =сла́ва . гла́съ , д҃ . В=есели́сѧ і҆єрⷭ҇ли́ме , тᲂржествꙋ́йте всѝ
лю́бѧщїи сїѡ́на . дне́сь вре́менныи разрѣши́сѧ сᲂꙋ́зъ ѡ҆сꙋжде́нїѧ а҆да́мᲂва .
ра́й на́мъ ѿве́рзесѧ . ѕмі́й ᲂу҆праздни́сѧ . ю҆́же бо прельстѝ пе́рвѣе ,
ны́нѣ ᲂу҆зрѣ̀ сᲂдѣ́телевꙋ бы́вшꙋю мт҃рь . Ѽ глꙋбина̀ бᲂга́тства премꙋ́дрᲂсти ,
и҆ ра́зꙋма бж҃їѧ . ꙗ҆́же и҆схᲂда́таивши сме́рть все́й пло́ти , грѣхо́вныи
сᲂсꙋ́дъ , спасе́нїѧ нача́ло бы́сть ми́рꙋ всемꙋ̀ , бцⷣы ра́ди . младе́нецъ бо
ражда́етсѧ и҆з̾ неѧ̀ , всесᲂверше́нныи бг҃ъ , и҆ ржⷭ҇тво́мъ дв҃ьство
запечатлѣва́етъ . плени́цы грѣхо́вныѧ разрѣшѝ пелена́ми , и҆ младе́нства ра́ди
є҆́ввины ᲂу҆врачꙋ́етъ и҆́же в̾ печа́лѣхъ бᲂлѣ́зни . да ликᲂвствꙋ́етъ ᲂу҆́бѡ всѧ̀
тва́рь , и҆ да и҆гра́етъ , ѡ҆бнᲂви́ти бо є҆ѧ̀ прїи́де хрⷭ҇то́съ , и҆ спастѝ
дш҃а на́ша . =и҆ ны́нѣ . гла́съ , то́йже . В=ъ верте́пъ всели́лсѧ є҆сѝ хрⷭ҇тѐ
бж҃е , и҆ ꙗ҆́сли тѧ̀ вᲂспрїѧ́ша . па́стырїе же и҆ вᲂлсвѝ пᲂклᲂни́шасѧ .
тᲂгда̀ ᲂу҆́бѡ прᲂро́ческїѧ и҆спо́лнишасѧ про́пᲂвѣди . и҆ а҆́нг҃льскїѧ си́лы
дивлѧ́хꙋсѧ , вᲂпїю́ще и҆ глаго́люще , сла́ва схᲂжде́нїю твᲂемꙋ̀ , є҆ди́не
чл҃кᲂлю́бче .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . Р=жⷭ҇тво̀ твᲂѐ хрⷭ҇тѐ бж҃е на́шъ , вᲂсїѧ̀ ми́рᲂви свѣ́тъ
разꙋ́мныи . в̾ не́мъ бо и҆́же ѕвѣзда́мъ слꙋжа́щїи , ѕвѣздо́ю пᲂꙋча́хꙋсѧ . тебѣ̀
кла́нѧтисѧ сл҃нцꙋ пра́веднᲂмꙋ . и҆ тебѣ̀ вѣ́дѣти свы́ше вᲂсто́къ , гдⷭ҇и сла́ва
тебѣ̀ . =та́же , є҆=ктенїѧ̀ : пᲂми́лꙋй на́съ бж҃е . =и҆ ѿ=пꙋ́стъ . ~ст҃а́го же
и҆́же нарѧдꙋ̀ , пᲂмина́емъ на ѿпꙋ́стѣ . ~пᲂлꙋ́нᲂщницꙋ пᲂе́мъ по ѡ҆бы́чаю
с̾ каѳи́смᲂю . =и҆= трᲂпарѝ глаго́лемъ рѧдᲂвы́ѧ . и҆ мл҃твꙋ гл҃емъ , пᲂмѧнѝ
гдⷭ҇и и҆́же въ наде́жди . =и҆ ѿ=пꙋ́стъ .

Н=а ᲂу҆́трени , на бг҃ъ гдⷭ҇ь , трᲂпа́рь пра́здникꙋ , гⷤ . =П=о а҃ ,
стихᲂло́гїи , сѣда́ленъ . гла́съ , а҃ . В=ъ ꙗ҆́слѣхъ на́съ ра́ди
без̾слᲂве́сныхъ пᲂлᲂжи́сѧ дᲂлгᲂтерпѣли́ве сп҃се , младе́нствᲂвавъ во́лею .
па́стырїе же тѧ̀ вᲂспѣ́ша со а҆́нг҃лы , взыва́юще , сла́ва и҆ хвала̀ и҆́же
на землѝ рᲂжде́ннᲂмꙋ , и҆ ѡ҆бᲂжи́вшемꙋ земленᲂро́дныхъ сꙋщество̀ . =сла́ва , и҆
ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , г҃ . П=ревѣ́чнаго и҆
непᲂстижи́маго , сᲂпрⷭ҇нᲂсꙋ́щнаго неви́димᲂмꙋ ѻ҆ц҃ꙋ , вᲂꙋтро́бѣ пло́тїю нᲂси́ла
є҆сѝ бцⷣе , є҆ди́нᲂго неслїѧ́нныѧ трⷪ҇цы бжⷭ҇тва̀ . прᲂсїѧ̀ бл҃гᲂда́ть твᲂѧ̀
в̾ ми́рѣ препѣ́таѧ . тѣ́мже непреста́ннѡ вᲂпїе́мъ , ра́дꙋйсѧ чⷭ҇таѧ
дв҃о мт҃и . =сла́ва , и҆ нн҃ѣ , то́йже . =

К=ано́нъ пе́рвыи , со і҆рмᲂсо́мъ , на́ и҃ . дрꙋгі́и кано́нъ , со і҆рмᲂсо́мъ ,
на́ ѕ҃ . і҆рмᲂсы̀ , пᲂе́мъ ѡ҆бᲂю̀ кано́нᲂвъ , по два́жды . =К=ано́нъ , кѵ́ръ
кᲂзмы̀ , и҆мѣ́ѧ краегране́сїе си́цево : хрⷭ҇то́съ в̾челᲂвѣ́чивсѧ , є҆́же бѣ̀
бг҃ъ пребыва́етъ . гла́съ , а҃ . пѣ́снь , а҃ . і҆рмо́съ . Х=рⷭ҇то́съ ражда́етсѧ
сла́вите . хрⷭ҇то́съ с̾ нб҃сѐ срѧ́щите , хрⷭ҇то́съ на землѝ вᲂз̾нᲂси́тесѧ .
по́йте гдⷭ҇ви всѧ̀ землѧ̀ , и҆ весе́лїемъ вᲂспо́йте лю́дїе , ꙗ҆́кѡ
прᲂсла́висѧ .

=запѣ́въ : С=ла́ва гдⷭ҇и ржⷭ҇твꙋ̀ твᲂемꙋ̀ . ~И҆стлѣ́вша престꙋпле́нїемъ ,
по бж҃їю ѻ҆́бразꙋ бы́вшаго , всего̀ и҆стлѣ́нїѧ сꙋ́ща лꙋ́чша , ѿпа́дша
бжⷭ҇твеныѧ жи́зни , па́ки ѡ҆бнᲂвлѧ́етъ мꙋ́дрыи сᲂдѣ́тель , ꙗ҆́кѡ прᲂсла́висѧ .
~Ви́дѣвъ зижди́тель ги́блема чл҃ка , рꙋка́ма є҆го́же сᲂзда̀ , прекло́нь нб҃са̀
схо́дитъ . сего́ же ѿ дв҃ы бжⷭ҇твеныѧ чи́стыѧ , всего̀ ѡ҆сꙋществꙋ́етъ .
вᲂи́стинꙋ вᲂпло́щьсѧ , ꙗ҆́кѡ прᲂсла́висѧ . ~Мꙋ́дрᲂсть сло́во бж҃їе , и҆ си́ла ,
сн҃ъ сы́и ѻ҆ч҃ь , и҆ сїѧ́нїе , хрⷭ҇то́съ бг҃ъ , си́лъ ᲂу҆таи́всѧ , є҆ли́кѡ
преми́рныхъ , и҆ є҆ли́кѡ на землѝ , и҆ вᲂчл҃чьсѧ ѡ҆бнᲂви́лъ є҆́сть на́съ ,
ꙗ҆́кѡ прᲂсла́висѧ .

Д=рꙋгі́и кано́нъ . гла́съ , то́йже . твᲂре́нїе кѵ́ръ і҆ѡа́нна . і҆рмо́съ .
С=пасѐ лю́ди чꙋдᲂдѣ́ѧ влⷣко , мо́крꙋю мо́рѧ во́лнꙋ и҆зсꙋши́въ дре́вле ,
во́лею же ро́ждьсѧ ѿ дв҃ы , стезю̀ прᲂхо́днꙋ нб҃сѐ пᲂлᲂжѝ на́мъ , є҆го́же
по сꙋществꙋ̀ , ра́вна ѻ҆ц҃ꙋ же и҆ земны́мъ сла́вимъ .

=запѣ́въ : С=ла́ва гдⷭ҇и ржⷭ҇твꙋ̀ твᲂемꙋ̀ . ~И҆з̾несѐ чре́во сщ҃е́ннᲂе
сло́во , ꙗ҆́вѣ неѡ҆па́льнᲂю живᲂпи́санно кꙋпино́ю . смѣше́на зра́кᲂмъ
чл҃кᲂбж҃їемъ . є҆́ввы ѻ҆каѧ́нныѧ ᲂу҆тро́бы , ѿ клѧ́твы дре́внїѧ разрѣша́юща
го́рькїѧ . є҆го́же земле́нїи сла́вимъ . ~Пᲂказа̀ ѕвѣзда̀ є҆́же пре́жде сл҃нца
сло́во , прише́дшее ᲂу҆ста́вити грѣхѝ вᲂлхво́мъ , ꙗ҆́вѣ во ᲂу҆бо́зѣмъ
верте́пѣ , млⷭ҇тиваго тебѐ , пелена́ми по́вита . є҆го́же ра́дꙋющесѧ ви́дѧхꙋ
самᲂго̀ чл҃ка и҆ гдⷭ҇а .

=катава́сїѧ : Х=рⷭ҇то́съ ражда́етсѧ .

=пѣ́снь , г҃ . і҆рмо́съ . П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и . ~И҆́же дх҃нᲂве́нїѧ прича́щьсѧ
лꙋ́чшагѡ а҆да́мъ пе́рстныи , и҆ къ тлѣ́нїю пᲂпᲂлзе́сѧ же́нскᲂю ле́стїю ,
хрⷭ҇та̀ ѿ жены̀ ви́дѧ вᲂпїе́тъ , и҆́же менѐ ра́ди по мнѣ̀ бы́въ , ст҃ъ є҆сѝ
гдⷭ҇и . ~Сᲂѡ҆бра́зенъ бре́ннᲂмꙋ ᲂу҆ма́ленїю , раствᲂре́нїемъ хрⷭ҇тѐ бы́въ .
и҆ прича́стїемъ пло́ти го́ршаѧ , по́давъ бжⷭ҇твенагѡ є҆стества̀ . зе́мленъ
бы́въ , и҆ пребы́въ бг҃ъ . и҆ вᲂздви́гнꙋвыи ро́гъ на́шъ , ст҃ъ є҆сѝ гдⷭ҇и .
~Виѳлїе́мѣ весели́сѧ , кн҃зе́мъ і҆ꙋ́дᲂвымъ сы́и цр҃ь . і҆и҃лѧ бо пасы́и ,
на ра́мꙋ херꙋви́мскꙋ , и҆з̾ тебѐ про́йде хрⷭ҇то́съ ꙗ҆́вѣ . и҆ вᲂз̾дви́гнꙋвыи
ро́гъ на́шъ , надо всѣ́ми вᲂцр҃и́сѧ .

=и҆́нъ , і҆рмо́съ . П=рїидѝ к̾ пѣ́нїю ра́бъ свᲂи́хъ , бл҃гᲂда́телю , врага̀
смирѧ́ѧ вᲂз̾несе́нꙋю гᲂрды́ню . терпѧ́ же всеви́дче грѣха̀ . превы́ше
непᲂкᲂле́блемо ᲂу҆тверже́ны , бл҃же пѣвцы̀ степе́немъ вѣ́ры . и҆з̾ невѣ́сты
пречⷭ҇тыѧ , пребᲂга́тᲂе ржⷭ҇тво̀ ви́дѣти па́че ᲂу҆ма̀ спᲂдо́бльсѧ , ли́къ
свирѧ́ющихъ , преклᲂнѧ́шесѧ стра́ннымъ ѻ҆́бразᲂмъ . чи́нъ же пᲂю́щихъ
беспло́тныхъ , цр҃ѧ хрⷭ҇та̀ без̾сѣ́мене вᲂпло́щшасѧ . ~Высᲂто́ю црⷭ҇твꙋѧй
небе́съ , милᲂсе́рдїемъ сᲂверша́етъ є҆́же ѡ҆ на́съ , ѿ без̾невѣ́стныѧ
ѻ҆трᲂкᲂви́цы . невеще́ственъ сы́и пре́жде , но по́слѣ же сло́во ѡ҆дебелѣ́вшо
пло́тїю , да па́дшаго к̾ себѣ̀ вᲂзведе́тъ первᲂзда́ннаго .

=катава́сїѧ : П=ервᲂвѣ́чнᲂмꙋ ѿ ѻ҆ц҃а .

=ѵ҆пако́й . гла́съ , и҃ . И҆́=же ѿ нача́тᲂкъ ꙗ҆зы́къ нб҃о тѝ принесѐ ,
лежа́щемꙋ млⷣнцꙋ въ ꙗ҆́слѣхъ , ѕвѣздо́ю вᲂлхвы̀ призва́въ . и҆́хже и҆ ᲂу҆дивѝ
не ски́петры ни прⷭ҇то́лы , но пᲂслѣ́днею нището́ю . что́ бо хꙋ́ждьше верте́па ,
что́ же ли смире́ннѣе пеле́нъ , в̾ ни́хже ѡ҆блиста̀ бжⷭ҇тва̀ твᲂегѡ̀
бᲂга́тство . гдⷭ҇и сла́ва тебѣ̀ .

=пѣ́снь , д҃ . і҆рмо́съ . Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀
хрⷭ҇тѐ ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .
~Є҆го́же дре́вле прᲂречѐ і҆а́кѡвъ , ꙗ҆зы́кѡмъ жда́нїе хрⷭ҇тѐ , ѿ кᲂлѣ́на
і҆ꙋ́дѡва вᲂсїѧ́лъ є҆сѝ . и҆ си́лꙋ дама́скᲂвꙋ , самарїи́скїи же плѣ́нъ
прише́лъ є҆сѝ и҆з̾прᲂврещѝ , ле́сть премѣнѧ́ѧ в̾ вѣ́рꙋ бг҃ᲂлѣ́пнꙋ . сла́ва
си́лѣ твᲂе́й гдⷭ҇и . ~Вᲂлхва̀ дре́вле валаа́ма , слᲂве́съ ᲂу҆ченикѝ мꙋ́дрыѧ ,
ѕвѣздᲂблюсти́тели , ра́дᲂсти и҆спо́лнилъ є҆сѝ . ѕвѣзда̀ ѿ і҆а́кѡва вᲂсїѧ́въ
влⷣко , ꙗ҆зы́кѡмъ нача́тᲂкъ ввᲂди́мᲂмъ , прїѧ́тъ же ꙗ҆́вѣ да́ры тебѣ̀ прїѧ́тны
принᲂсѧ́щихъ , сла́ва си́лѣ твᲂе́й гдⷭ҇и . ~Ꙗ҆́кѡ на рꙋно̀ во́ чрево дв҃ыѧ
сше́лъ є҆сѝ до́ждь хрⷭ҇тѐ , и҆ ꙗ҆́кѡ ка́плѧ на́ землю ка́плющаѧ . є҆ѳїѡ́пїѧ
и҆ фарси́съ , и҆ а҆рави́тьстїи ѻ҆́стрᲂви же , сава̀ , ми́дѧнскꙋю всю̀ зе́млю
держа́щїи припадо́ша ти сп҃се . сла́ва си́лѣ твᲂе́й гдⷭ҇и .

=и҆́нъ , і҆рмо́съ . Р=о́да челᲂвѣ́ча ѡ҆бнᲂвле́нїе , дре́вле пᲂѧ̀ прᲂро́къ
а҆вва́кꙋмъ прᲂвᲂзвѣща́етъ , ви́дѣти неи҆зрече́ннѡ спᲂдо́бивсѧ ѻ҆́бразъ . мла́до
дѣ́тище бо и҆з̾ гᲂры̀ дв҃ыѧ , и҆зы́де лю́демъ на ѡ҆бнᲂвле́нїе сло́во . ~Ра́венъ
прᲂизы́де чл҃кѡмъ вы́шнїи , во́лею пло́ть прїи́мъ ѿ дв҃ы , ꙗ҆́дъ ѡ҆чи́стити
ѕмі́евы главы̀ . всѧ̀ привᲂдѧ̀ к̾ свѣ́тꙋ живᲂно́снᲂмꙋ , бг҃ъ сы́и , ѿ вра́тъ
без̾со́лнечныхъ . ~Ꙗ҆зы́цы и҆́же дре́вле тле́ю пᲂгрꙋже́ни , па́гꙋбы ѕѣлѡ̀
вра́жїѧ ᲂу҆бѣжа́вше , вᲂзно́сѧтъ рꙋ́ки съ пᲂхвала́ми , є҆ди́наго чтꙋ́ще
хрⷭ҇та̀ , ꙗ҆́кѡ бл҃гᲂда́телѧ , к̾ на́мъ млⷭ҇тивнѡ прише́дшаго . =Ѿ= ко́рене
и҆зра́стши і҆єссе́ева дв҃о , ᲂу҆ста́вы прешла̀ є҆сѝ чл҃ческагѡ сꙋщества̀ .
ѻ҆́ч҃ее ро́ждьши превѣ́чнᲂе сло́во , ꙗ҆́кᲂже и҆звᲂлѝ са́мъ , запечатлѣ́ннᲂю
ᲂу҆тро́бᲂю прᲂитѝ , и҆стᲂща́нїемъ стра́ннымъ .

=катава́сїѧ : Ж=е́ѕлъ и҆з̾ ко́рене .

=пѣ́снь , є҃ . і҆рмо́съ . Б=г҃ъ сы́и ми́ра , ѻ҆ц҃ъ щедро́тамъ , вели́кагѡ
сᲂвѣ́та ти а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ
бг҃ᲂразꙋ́мїѧ к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀
чл҃кᲂлю́бче . ~Въ рабѣ́хъ кесаре́вымъ пᲂвелѣ́нїемъ написа́тисѧ пᲂко́рьсѧ . и҆
на́съ рабы̀ сꙋ́ща врагꙋ̀ и҆ грѣхꙋ̀ свᲂбᲂди́лъ є҆сѝ хрⷭ҇тѐ . ве́сь и҆́же
по на́съ ѡ҆бнища́въ . и҆ пе́рстнагѡ ѿ самᲂгѡ̀ смѣше́нїѧ и҆ ѻ҆бще́нїѧ ѡ҆бᲂжи́лъ
є҆сѝ . ~Сѐ дв҃аѧ ꙗ҆́кᲂже дре́вле речѐ , во́ чревѣ прїе́мши рᲂдила̀ є҆́сть
бг҃а вᲂчл҃чьшасѧ , и҆ пребыва́етъ дв҃ᲂю . є҆ѧ́же ра́ди сми́ршесѧ с̾ бг҃ᲂмъ
грѣ́шницы , бцⷣꙋ сꙋ́щꙋю вᲂи́стиннꙋ вѣ́рнїи вᲂспᲂе́мъ .

=и҆́нъ , і҆рмо́съ . и҆з̾ =но́щи дѣ́лъ ѡ҆мраче́нныѧ льстѝ , ѡ҆чище́нїе на́мъ
хрⷭ҇тѐ бо́дренно , ны́нѣ сᲂдѣва́ющимъ пѣ́снь ꙗ҆́кѡ бл҃гᲂда́телю . прїи́деши
даѧ̀ ᲂу҆до́бенъ пꙋ́ть . по немꙋ́ же хᲂдѧ́ще ѡ҆брѧ́щемъ сла́вꙋ . ~Лю́тꙋю враждꙋ̀
ю҆́же к̾ на́мъ влⷣка ѿсѣка́ѧ па́ки , плᲂтьски́мъ прише́ствїемъ . да держа́щаго
раз̾рꙋши́тъ дш҃етлѣ́ющаго . ми́ръ сᲂчета́ѧ с̾ невеще́ствеными сꙋществы̀ .
пᲂлᲂжи́въ пристꙋ́пна , ро́ждьшаго тва́ри . ~Лю́дїе ви́дѣша дре́вле
ѡ҆мра́чнїи , по́ днехъ свѣ́тъ вы́шнїѧ свѣ́тлᲂсти . ꙗ҆зы́ки же бг҃ᲂви
наслѣ́дїе сн҃ъ прино́ситъ , пᲂдаѧ̀ та́мѡ неи҆зрече́ннꙋю бл҃гᲂда́ть , и҆дѣ́же
мно́жайшїи прᲂцвѣтѐ грѣ́хъ .

=катава́сїѧ : Б=г҃ъ сы́и ми́ра .

=пѣ́снь , ѕ҃ . і҆рмо́съ . О=у҆тро́ба і҆ѡ́нꙋ младе́нца невредѝ , мᲂрскі́и
ѕвѣ́рь , і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть
прїи́мъ , про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ ,
ро́ждьшꙋю сᲂхранѝ неврежде́ннꙋ . ~Прїи́де вᲂпло́щьсѧ хрⷭ҇то́съ бг҃ъ на́шъ ,
и҆́з̾ чрева є҆го́же ѻ҆ц҃ъ пре́жде денни́цы ражда́етъ . правле́нїѧ же держа̀
пречⷭ҇тыхъ си́лъ , въ ꙗ҆́слѣхъ ско́тїихъ вᲂзлежи́тъ , и҆ пелена́ми
пᲂвива́етсѧ . разрѣша́етъ же мнᲂгᲂплете́нныѧ плени́цы прегрѣше́нїи . ~Ю҆́но
и҆з̾ а҆да́ма , ѻ҆трᲂча̀ смѣше́нїѧ , рᲂди́сѧ сн҃ъ , и҆ вѣ́рнымъ да́стсѧ .
бꙋ́дꙋщемꙋ вѣ́кꙋ , се́й є҆́сть ѻ҆ц҃ъ , и҆ кн҃зь . и҆ нарица́етсѧ вели́ка сᲂвѣ́та
а҆́нг҃лъ . се́й крѣ́пᲂкъ бг҃ъ є҆́сть , держа́и ѻ҆́бластїю всю̀ тва́рь .

=и҆́нъ , і҆рмо́съ . П=лᲂвы́и і҆ѡ́на въ мꙋтѣ́хъ мᲂрски́хъ , прїитѝ
мᲂлѧ́шесѧ , и҆ бꙋ́рю ᲂу҆тᲂли́ти . ᲂу҆нзе́нъ же а҆́зъ мꙋча́щагѡ стрѣло́ю .
хрⷭ҇тꙋ̀ вᲂспѣва́ю ѕлы́хъ гꙋби́телю , ско́рѡ прїитѝ к̾ мᲂе́й лѣ́нᲂсти . ~И҆́же
бѣ̀ и҆спе́рва ᲂу҆́ бг҃а , бг҃ъ сло́во , ны́нѣ ᲂу҆твержа́етъ не́мᲂщнᲂе дре́вле ,
ви́дѣвъ сᲂхрани́ти є҆́же по на́съ сꙋщество̀ . и҆́мже себѐ втᲂры́мъ
ѡ҆бще́нїемъ , а҆́бїе прᲂѧвлѧ́ѧ страсте́й свᲂбо́днᲂе . ~Грѧде́тъ на́съ ра́ди ,
ѿ а҆враа́мль чре́слъ , лю́тѣ па́дшїѧ во́ мрацѣ прегрѣше́нїи , сн҃ы
вᲂздви́гнꙋти до́лꙋ пᲂни́кшихъ . и҆́же во́ свѣтѣ живы́и , и҆ в̾ ꙗ҆́слѣхъ
чрез̾ дᲂстᲂѧ́нїе , ны́нѣ бл҃гᲂи҆зво́ливъ въ чл҃ческᲂе спасе́нїе .

=катава́сїѧ : О=у҆тро́ба і҆ѡ́нꙋ .

=кᲂнда́къ . гла́съ , г҃ . Д=в҃аѧ дне́сь , пресꙋ́щественагѡ ражда́етъ , и҆
землѧ̀ верте́пъ неприкᲂснᲂве́ннᲂмꙋ прино́ситъ . а҆́нг҃ли съ па́стыри
славᲂсло́вѧтъ . вᲂлсви́ же со ѕвѣздо́ю пꙋтьше́ствꙋютъ . на́съ бо ра́ди рᲂди́сѧ ,
ѻ҆трᲂча̀ мла́до превѣ́чныи бг҃ъ . =и҆́кᲂсъ . Є҆=де́ма виѳлїе́мъ ѿве́рзе ,
прїиди́те ви́димъ , пи́щꙋ в̾ та́йнѣ ѡ҆брѣто́хᲂмъ . прїиди́те прїи́мемъ ,
сꙋ́щаѧ ра́йскаѧ внꙋ́трь верте́па . тꙋ́бо ꙗ҆ви́сѧ ко́рень ненапᲂе́нъ , прᲂзѧба́ѧ
ѿпꙋще́нїе . тꙋ̀ ѡ҆брѣ́тесѧ кла́дѧзь неи҆ско́панъ , є҆го́же дв҃дъ пи́ти дре́вле
вжада́сѧ . тꙋ̀ дв҃аѧ ро́ждьши млⷣнца , жа́ждꙋ ᲂу҆ста́ви а҆́бїе а҆да́мᲂвꙋ и҆
дв҃дᲂвꙋ . сегѡ̀ ра́ди к̾ немꙋ̀ и҆́демъ гдѣ̀ рᲂди́сѧ , ѻ҆трᲂча̀ мла́до превѣ́чныи
бг҃ъ .

=пѣ́снь , з҃ . і҆рмо́съ . Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва
велѣ́нїѧ небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ
пла́мене стᲂѧ́ще пᲂѧ́хꙋ , ѻ҆ц҃е́мъ бг҃ъ бл҃гᲂслᲂве́нъ є҆сѝ . ~Па́стырїе
свирѧ́ющїи ᲂу҆жа́снѡ свѣтᲂѧвле́нїе пᲂлꙋчи́ша . сла́ва бо гдⷭ҇нѧ ѡ҆блиста̀
и҆́хъ . и҆ а҆́нг҃лъ вᲂспо́йте вᲂпїѧ̀ , ꙗ҆́кѡ рᲂди́сѧ хрⷭ҇то́съ . ѻ҆ц҃е́мъ бж҃е
бл҃гᲂслᲂве́нъ є҆сѝ . ~Внеза́пꙋ с̾ сло́вᲂмъ а҆́нг҃лᲂвымъ нбⷭ҇наѧ во́инства ,
сла́ва вᲂпїѧ́хꙋ бг҃ꙋ в̾ вы́шнихъ , на землѝ ми́ръ , в̾ чл҃цѣхъ
бл҃гᲂвᲂле́нїе . хрⷭ҇то́съ вᲂсїѧ̀ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .
~Гл҃ъ что̀ се́й , реко́ша па́стырїе . прише́дше ви́димъ бы́вшее бжⷭ҇твенагѡ
хрⷭ҇та̀ . виѳлїе́ма же дᲂше́дше , с̾ ро́ждьшею пᲂклᲂнѧ́хꙋсѧ , вᲂспѣва́юще ,
ѻ҆ц҃е́мъ бж҃е бл҃гᲂслᲂве́нъ є҆сѝ .

=и҆́нъ , і҆рмо́съ . В=сѣ́хъ цр҃ѧ ᲂу҆кᲂри́ша любо́вїю , без̾чи́сленно
ꙗ҆рѧ́щасѧ , привлече́ннїи ѻ҆́трᲂцы , мꙋчи́телѧ ѕлᲂбо́жнᲂе ꙗ҆зыкᲂвре́дїе .
и҆́хже неприкᲂснꙋ́сѧ ѻ҆́гнь мно́гїи . влⷣцѣ глаго́лютъ , во́ вѣки бл҃гᲂслᲂве́нъ
є҆сѝ . ~Слꙋгѝ ᲂу҆́бѡ неи́стᲂвнѡ пᲂпалѧ́етъ , спаса́етъ же всепалѧ́щїѧ
со́ страхᲂмъ ю҆́ныѧ , седмᲂчи́сленымъ раз̾же́нїемъ вᲂзвы́шена . и҆́хже вѣнча̀
пла́мень незави́стнѡ , гдⷭ҇ви пᲂдаю́щꙋ бл҃гᲂче́стїѧ ра́ди ро́сꙋ . ~Пᲂмо́щниче
хрⷭ҇тѐ чл҃кѡмъ , прᲂти́внᲂе гада́нїе , вᲂплᲂще́нїе неи҆з̾гл҃аннᲂе и҆мѣ́ѧ ,
пᲂсрами́лъ є҆сѝ , бᲂга́тство ѡ҆бᲂже́нїѧ нᲂсѧ́и , вᲂѡ҆бра́жсѧ ны́нѣ . є҆го́же
ра́ди ᲂу҆пᲂва́нїемъ , свы́ше в̾ преиспо́днїи прїидо́хᲂмъ мра́къ . ~Злѣ̀
неꙋдержа́ннѡ вᲂзвыша́емыи , нечи́стѡ бѣсѧ́щїисѧ ѿ развраще́нїѧ ми́ра ,
низлᲂжи́лъ є҆сѝ всемо́щнѣ грѣ́хъ , и҆́хже привлечѐ пре́жде . дне́сь же
ѿ сѣ́тей спаса́еши . вᲂпло́щьсѧ во́лею бл҃гᲂда́телю .

=катава́сїѧ : Ѻ҆́=трᲂцы во бл҃зѣ́й вѣ́рѣ .

=пѣ́снь , и҃ . і҆рмо́съ . Ч=ꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки . ~Влече́тъ
вавѷлѡ́нѧ дщѝ , ѻ҆́трᲂки плѣне́ныѧ дв҃дᲂвы ѿ сїѡ́на к̾ себѣ̀ . дарᲂно́сцы же
сле́тъ вᲂлхвы̀ дѣ́ти , дв҃дᲂвѣ бг҃ᲂпрїѧ́тнѣй дще́ри мᲂлѧ́щасѧ . тѣ́мъ
вᲂспѣва́юще пᲂе́мъ , да блгⷭ҇ви́тъ тва́рь всѧ̀ гдⷭ҇а , и҆ превᲂзно́ситъ є҆гѡ̀
во́ вѣки . ~Ѻ҆рга́ны ᲂу҆клᲂни́ша плаче́вныѧ пѣ́сни , не пᲂѧ́хꙋ бо въ землѝ
чꙋжде́й ѻ҆́трᲂцы сїѡ́нᲂвы . вавѷлѡ́нскꙋю же разрѣша́етъ ле́сть всю̀ , и҆
мꙋсикі́йскїѧ сᲂста́вы , в̾ виѳлїе́мѣ вᲂсїѧ́въ хрⷭ҇то́съ . тѣ́мъ вᲂспѣва́юще
пᲂе́мъ , да блгⷭ҇ви́тъ тва́рь всѧ̀ гдⷭ҇а , и҆ превᲂзно́ситъ є҆гѡ̀ во́ вѣки .
~Кᲂры́сть вавѷлѡ́нъ црⷭ҇тва сїѡ́нѧ , и҆ плѣне́нᲂе бᲂга́тство прїѧ́тъ .
сᲂкро́вища же хрⷭ҇то́съ въ сїѡ́нъ сегѡ̀ , и҆ цр҃ѧ ѕвѣздо́ю наставлѧ́ѧ
ѕвѣздᲂблюсти́телѧ приво́дитъ . тѣ́мъ вᲂспѣва́юще пᲂе́мъ , да блгⷭ҇ви́тъ тва́рь
всѧ̀ гдⷭ҇а , и҆ превᲂзно́ситъ є҆гѡ̀ во́ вѣки .

=и҆́нъ , і҆рмо́съ . О=у҆тро́бꙋ неѡ҆пали́мꙋ прᲂѡ҆бразꙋ́ютъ дв҃чꙋ , и҆́же
в̾ ве́тсѣ ѻ҆гне́мъ пали́мїи ю҆́нᲂши . па́че є҆стества̀ ражда́ющꙋ
запечатлѣ́ннꙋ . ѡ҆бᲂѧ́ же сᲂдѣва́ѧ чꙋдᲂдѣ́йства є҆ди́нъ , лю́ди к̾ пѣ́нїю
вᲂз̾ставлѧ́етъ бл҃гᲂда́тель . ~Па́гꙋбы ᲂу҆бѣжа́вши , є҆́же ѡ҆бᲂжи́сѧ
пре́лестїю , непреста́ннѡ пᲂе́тъ и҆злїѧ́вшагᲂсѧ сло́ва , ю҆́нᲂшьски всѧ̀
с̾ тре́петᲂмъ тва́рь . несла́внꙋ пᲂхвалꙋ̀ бᲂѧ́щисѧ прино́ситъ , тлѣ́нна сꙋ́щи ,
а҆́ще и҆ мꙋ́дрѣ терпѧ́щи . ~Грѧде́ши прельще́ныѧ на па́жить ѡ҆браща́ѧ . до́брѣ
цвѣтꙋ́щꙋю па́че сло́ва , и҆ сїѧ́ющꙋю высо́кᲂсть , ꙗ҆зы́кѡмъ вᲂста́нїе ,
чл҃ческагѡ є҆стества̀ , си́лꙋ нꙋ́жнꙋю , чл҃кᲂꙋбі́ица ᲂу҆гаси́ти . мꙋ́жь же
ꙗ҆́вльсѧ , и҆ бг҃ъ прᲂмышле́нїемъ .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе  .  .  . =[пᲂкло́н̾] . =

~На ѳ҃ й , пѣ́сни , честнѣ́йшꙋ непᲂе́мъ .

=пѣ́снь , ѳ҃ . припѣ́въ : В=елича́й дш҃е мᲂѧ̀ , и҆́же в̾ верте́пѣ
ро́ждьшагᲂсѧ цр҃ѧ хрⷭ҇та̀ . =і҆рмо́съ . Т=а́инство стра́нно ви́жꙋ , и҆
пресла́вно . нб҃о сꙋ́щꙋ пеще́рꙋ , престо́лъ херꙋви́мскїи , дв҃цꙋ , ꙗ҆́сли ,
вмѣсти́лище , в̾ ни́хже вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще
велича́емъ =[два́жды , с̾ пᲂкло́ны] . =

~Велича́й дш҃е мᲂѧ̀ , и҆́же в̾ верте́пѣ ро́ждьшагᲂсѧ цр҃ѧ хрⷭ҇та̀ .
~Оу҆жа́сно тече́нїе зрѧ́ще вᲂлсвѝ неѡ҆бы́чно но́выѧ ѕвѣзды̀ , нн҃ѣ сїѧ́ющꙋ
нб҃съ свѣтлѣ́е . хрⷭ҇та̀ цр҃ѧ прᲂзна́менᲂваша на землѝ , ро́ждьшагᲂсѧ
в̾ виѳлїе́мѣ , на спасе́нїе на́ше . =вⷤ . =

~Велича́й дш҃е мᲂѧ̀ , и҆́же в̾ верте́пѣ ро́ждьшагᲂсѧ цр҃ѧ хрⷭ҇та̀ .
~Нᲂвᲂрᲂжде́ннᲂе , вᲂлхво́мъ гл҃ющимъ , ѻ҆трᲂча̀ цр҃ь , є҆го́же ѕвѣзда̀ ꙗ҆вѝ ,
гдѣ̀ є҆́сть ; тᲂмꙋ́ бо пᲂклᲂни́тисѧ прїидо́хᲂмъ . ꙗ҆рѧ́сѧ и҆́рᲂдъ смꙋща́шесѧ ,
хрⷭ҇та̀ ᲂу҆би́ти , бг҃ᲂбо́рецъ шата́ѧсѧ . =два́жды . =

~Велича́й дш҃е мᲂѧ̀ , и҆́же в̾ верте́пѣ ро́ждьшагᲂсѧ цр҃ѧ хрⷭ҇та̀ . ~И҆спыта̀
и҆́рᲂдъ лѣ́то ѕвѣзды̀ , є҆ѧ́же вᲂжде́нїемъ вᲂлсвѝ в̾ виѳлїе́мѣ пᲂкланѧ́хꙋсѧ
хрⷭ҇тꙋ̀ с̾ да́ры . є҆ѧ́же ра́ди ко ѻ҆те́чествꙋ наставлѧ́еми , лю́таго
дѣтᲂꙋбі́ица ѡ҆ста́виша пᲂрꙋ́гана . =два́жды . =

=и҆́нъ , припѣ́въ : В=елича́й дш҃е мᲂѧ̀ , честнѣ́йшꙋю нбⷭ҇ныхъ во́инствъ
дв҃ꙋ пречи́стꙋю бцⷣꙋ . =і҆рмо́съ . П=ᲂдᲂба́ше ᲂу҆́бѡ на́мъ , ꙗ҆́кѡ без̾ бѣды̀
стра́хᲂмъ , ᲂу҆до́бь мᲂлча́ти . любо́вїю же дв҃о , пѣ́снь слᲂжи́ти , си́лᲂю
ѡ҆бᲂстре́ннᲂю , дѣ́ло є҆́сть дра́го . но ѽ мт҃и си́лꙋ , є҆ли́ко же бы́сть
и҆звᲂле́нїе да́ждь =[два́жды , с̾ пᲂкло́ны] . =

~Велича́й дш҃е мᲂѧ̀ , честнѣ́йшꙋю нбⷭ҇ныхъ во́инствъ дв҃ꙋ пречи́стꙋю бцⷣꙋ .
~Ѻ҆́бразы несвѣ́тлы , и҆ сѣ́ни преведе́ны . ѽ мт҃и чи́стаѧ ви́дѣвше сло́во но́вꙋ
ꙗ҆́вльшꙋсѧ ѿ вра́тъ заключе́ныхъ . мнѧ́щїи же и҆́стиннꙋю свѣ́тлᲂсть ,
дᲂсто́йнѡ твᲂю̀ бл҃гᲂслᲂви́мъ ᲂу҆тро́бꙋ . =два́жды . =

~Велича́й дш҃е мᲂѧ̀ , честнѣ́йшꙋю нбⷭ҇ныхъ во́инствъ дв҃ꙋ пречи́стꙋю бцⷣꙋ .
~Жела́нїе пᲂлꙋчи́вше и҆ бж҃їѧ прише́ствїѧ хрⷭ҇тᲂкра́снїи лю́дїе
спᲂдо́бльшесѧ . ны́нѣ ᲂу҆тѣша́ютсѧ па́ки бы́тїемъ , ꙗ҆́кѡ живᲂно́снꙋ бл҃гᲂда́ть
дае́ши дв҃о чи́стаѧ , пᲂклᲂни́тисѧ сла́вѣ . =два́жды . =

=та́же , на схо́дѣ , припѣ́въ : В=елича́й дш҃е мᲂѧ̀ , и҆́же в̾ верте́пѣ
ро́ждьшагᲂсѧ цр҃ѧ хрⷭ҇та̀ . =і҆рмо́съ . Т=а́инство стра́нно ви́жꙋ , и҆
пресла́вно . нб҃о сꙋ́щꙋ пеще́рꙋ , престо́лъ херꙋви́мскїи , дв҃цꙋ , ꙗ҆́сли ,
вмѣсти́лище , в̾ ни́хже вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще
велича́емъ . =припѣ́въ : В=елича́й дш҃е мᲂѧ̀ , честнѣ́йшꙋю нбⷭ҇ныхъ во́инствъ
дв҃ꙋ пречи́стꙋю бцⷣꙋ . =і҆рмо́съ . П=ᲂдᲂба́ше ᲂу҆́бѡ на́мъ , ꙗ҆́кѡ без̾ бѣды̀
стра́хᲂмъ , ᲂу҆до́бь мᲂлча́ти . любо́вїю же дв҃о , пѣ́снь слᲂжи́ти , си́лᲂю
ѡ҆бᲂстре́ннᲂю , дѣ́ло є҆́сть дра́го . но ѽ мт҃и си́лꙋ , є҆ли́ко же бы́сть
и҆звᲂле́нїе да́ждь =[пᲂкло́н̾ до землѝ] . =

=свѣти́ленъ . П=ᲂсѣти́лъ ны є҆́сть с̾вы́ше сп҃съ на́шъ , вᲂсто́къ вᲂсто́кᲂмъ .
и҆ сꙋ́щїи во тмѣ̀ и҆ сѣ́ни ѡ҆брѣто́хᲂмъ и҆́стинꙋ , и҆́бо ѿ дв҃ы рᲂди́сѧ гдⷭ҇ь .
=сла́ва , и҆ ны́нѣ , то́йже . =

Н=а хвали́тѣхъ , стихѣ́ры , на д҃ . гла́съ , д҃ . В=есели́тесѧ пра́веднїи ,
нб҃са̀ ра́дꙋйтесѧ , взыгра́йтесѧ го́ры хрⷭ҇тꙋ̀ ро́ждьшꙋсѧ . дв҃аѧ сѣди́тъ
херꙋви́мᲂмъ пᲂдо́бѧщисѧ , нᲂсѧ́щи на ло́нѣ бг҃а сло́ва вᲂплᲂще́нна . па́стырїе
рᲂжде́нᲂмꙋ дивѧ́тсѧ , вᲂлсвѝ влⷣцѣ да́ры прино́сѧтъ . а҆́нг҃ли вᲂспѣва́юще
глаго́лютъ , непᲂстижи́ме гдⷭ҇и сла́ва тебѣ̀ . ~Бцⷣе дв҃о ро́ждьшаѧ сп҃са ,
ᲂу҆праздни́ла є҆сѝ пе́рвꙋю клѧ́твꙋ є҆́ввинꙋ . ꙗ҆́кѡ мт҃и бы́сть бл҃гᲂвᲂле́нїѧ
ѻ҆́ч҃а , нᲂсѧ́щи на ло́нѣ бж҃їе сло́во вᲂплᲂще́ннᲂе . нетерпи́тъ та́йна
и҆спыта́нїѧ . вѣ́рᲂю є҆ди́нᲂю сїю̀ прᲂсла́вимъ , зᲂвꙋ́ще с̾ тᲂбо́ю и҆
глаго́люще , неи҆зрече́нне гдⷭ҇и сла́ва тебѣ̀ . ~Прїиди́те вᲂспᲂе́мъ мт҃рь
сп҃сᲂвꙋ , по ржⷭ҇твѣ̀ па́ки ꙗ҆́вльшꙋсѧ дв҃ꙋ . ра́дꙋисѧ гра́де ѡ҆дш҃евле́ныи цр҃ѧ
и҆ бг҃а , в̾ не́мже хрⷭ҇то́съ по́живъ спасе́нїе сᲂдѣ́ла . с̾ гаврїи́лᲂмъ
вᲂспᲂе́мъ , с̾ па́стыри прᲂсла́вимъ , зᲂвꙋ́ще , бцⷣе мᲂлѝ и҆з̾ тебѐ
вᲂплᲂще́ннагѡ спасти́сѧ на́мъ . ~Ѻ҆ц҃ъ бл҃гᲂи҆зво́лилъ є҆́сть , и҆ сло́во пло́ть
бы́сть , и҆ дв҃аѧ рᲂдѝ бг҃а вᲂчл҃чьшасѧ . ѕвѣзда̀ вᲂзвѣща́етъ , вᲂлсвѝ
пᲂкланѧ́ютсѧ . па́стырїе чꙋдѧ́тсѧ и҆ тва́рь ра́дꙋетсѧ . =сла́ва . гла́съ , ѕ҃ .
Є҆=гда̀ вре́мѧ , є҆́же на́ землю прише́ствїѧ твᲂегѡ̀ , пе́рвᲂе написа́нїе
вселе́ннѣй бы́сть . тᲂгда̀ хᲂтѧ́ше чл҃кѡмъ написа́ти и҆мена̀ , вѣ́рꙋющимъ
ржⷭ҇твꙋ̀ твᲂемꙋ̀ . сегѡ̀ ра́ди такᲂво́е пᲂвелѣ́нїе ѿ кесарѧ̀ вᲂз̾гласи́сѧ .
вѣ́чнᲂмꙋ бо твᲂемꙋ̀ црⷭ҇твїю прише́дшꙋ ѡ҆бнᲂви́тисѧ . тѣ́мъ ти прино́симъ и҆
мы̀ заимѣ́ннагѡ даннᲂсло́вїѧ , правᲂсла́вна бᲂга́тства бг҃ᲂсло́вїе , ꙗ҆́кѡ
бг҃ꙋ и҆ сп҃сꙋ дш҃а́мъ на́шимъ . =и҆ ны́нѣ . гла́съ , в҃ . Д=не́сь хрⷭ҇то́съ ,
в̾ виѳлїе́мѣ ражда́етсѧ ѿ дв҃ы . дне́сь без̾нача́льныи начина́етсѧ , и҆ сло́во
вᲂплᲂща́етсѧ . си́лы нбⷭ҇ныѧ ра́дꙋютсѧ , и҆ землѧ̀ съ челᲂвѣ́ки весели́тсѧ .
вᲂлсвѝ влⷣцѣ да́ры прино́сѧтъ , па́стырїе рᲂжде́ннᲂмꙋ дивѧ́тсѧ . мы́ же
непреста́ннѡ вᲂпїе́мъ . сла́ва въ вы́шнихъ бг҃ꙋ , и҆ на землѝ ми́ръ ,
в̾ чл҃цѣхъ бл҃гᲂвᲂле́нїе .

С=лавᲂсло́вїе вели́кᲂе . п=о трист҃о́мъ , трᲂпа́рь , пра́здникꙋ .
є҆ктенїѝ . и҆ ѿпꙋ́стъ . =и҆= ча́съ , а҃ . =и҆= кᲂне́чныи ѿпꙋ́стъ .

Н=а часѣ́хъ , =трᲂпа́рь , и҆ кᲂнда́къ , пра́здникꙋ . Н=алитꙋргі́и ,
б=л҃же́нна . ѻ҆бᲂи́хъ кано́нᲂвъ , пѣ́снь , ѳ҃ ѧ , на́ и҃ .

П=ᲂвхо́дѣ : т=рᲂпа́рь , пра́здникꙋ . ~сла́ва , и҆ ны́нѣ . кᲂнда́къ ,
пра́здникꙋ . =та́же , трⷭ҇то́е . прᲂки́менъ , ѱл҃о́мъ дв҃дᲂвъ . в=сѧ̀ землѧ̀
да пᲂкло́нит̾тисѧ и҆ пᲂе́тъ тебѣ̀ , да пᲂе́тъ же и҆́мени твᲂемꙋ̀ вы́шнїи .
=сти́хъ . в=ᲂскли́кните гдⷭ҇ви всѧ̀ землѧ̀ , по́йте же и҆́мени є҆гѡ̀ .
=а҆пⷭ҇лъ , дню̀ . а҆ллилꙋ́їѧ . н=б҃са̀ пᲂвѣ́даютъ сла́вꙋ бж҃їю , твᲂре́нїе же
рꙋ́кꙋ є҆гѡ̀ вᲂзвѣща́етъ тве́рдь . =сти́хъ . д=е́нь днѝ ѿрыга́етъ глаго́лъ , и҆
но́щь но́щи вᲂзвѣща́етъ ра́зꙋмъ . =є҆ѵⷢ҇а́лїе , дню̀ . прича́стенъ ,
и҆=збавле́нїе пᲂсла̀ гдⷭ҇ь лю́демъ свᲂи́мъ .

П=ᲂдᲂба́етъ вѣ́дати . а҆́=ще нлⷣѧ сїѧ̀ по ржⷭ҇твѣ̀ хрⷭ҇то́вѣ слꙋчи́тсѧ ,
в̾ л҃а де́нь . и҆ пᲂе́мъ ѿда́нїе пра́здника ржⷭ҇тва̀ хрⷭ҇то́ва си́це : В=ъ
сꙋбо́тꙋ ве́черъ , на ма́лѣй вече́рни пᲂе́мъ по ѻ҆бы́чаю . =

Н=а вели́цѣй вече́рни , по ѻ҆бы́чнᲂй каѳи́смѣ , на гдⷭ҇и вᲂзва́хъ ,
стихѣ́ры , вᲂскрⷭ҇ны , г҃ . и҆ пра́здникꙋ , д҃ . гла́съ , в҃ . П=рїиди́те
вᲂзра́дꙋемсѧ гдⷭ҇ви , настᲂѧ́щꙋю та́йнꙋ сказꙋ́юще . средᲂстѣ́нїе граде́жа
разрꙋши́сѧ , и҆ пла́меннᲂе ѻ҆рꙋ́жїе плещѝ дае́тъ , и҆ херꙋви́мъ ѿстꙋпа́етъ
ѿ́ древа жи́зни , и҆ а҆́зъ ра́йскїѧ пи́щи причаща́юсѧ , ѿ него́же прᲂизгна́нъ
бы́хъ преслꙋша́нїѧ ра́ди . неи҆змѣ́нныи бо ѻ҆́бразъ ѻ҆ч҃ь , ѻ҆́бразъ
приснᲂсꙋ́щїѧ є҆гѡ̀ , зра́къ раба̀ прїе́млетъ . ѿ неи҆скꙋсᲂбра́чныѧ мт҃ре
прᲂше́дъ , непрелᲂже́нїе претерпѣ́въ , є҆́же бо бѣ̀ пребы́сть , бг҃ъ сы́и
и҆́стиненъ . и҆ є҆́же не бѣ̀ прїѧ́тъ , чл҃къ бы́въ чл҃кᲂлю́бїѧ ра́ди . тᲂмꙋ̀
вᲂзᲂпїе́мъ , рᲂди́выисѧ ѿ дв҃ы бж҃е пᲂми́лꙋй на́съ . ~Гдⷭ҇ꙋ і҆с҃ꙋ ро́ждьшꙋсѧ
ѿ ст҃ы́ѧ дв҃ы , прᲂсвѣти́шасѧ всѧ́ческаѧ . па́стыремъ бо свирѧ́ющимъ , и҆
вᲂлхво́мъ пᲂкланѧ́ющимсѧ , а҆́нг҃лᲂмъ вᲂспѣва́ющимъ , и҆́рᲂдъ мѧтѧ́шесѧ , ꙗ҆́кѡ
бг҃ъ во́ плᲂти ꙗ҆ви́сѧ , сп҃съ дш҃а́мъ на́шимъ . ~Црⷭ҇тво твᲂѐ хрⷭ҇тѐ бж҃е ,
црⷭ҇тво всѣ́мъ вѣкѡ́мъ , и҆ влⷣчество твᲂѐ во всѧ́кᲂмъ ро́дѣ и҆ ро́дѣ .
вᲂплᲂти́выисѧ ѿ дх҃а ст҃а́гѡ , и҆ ѿ при́снѡ дв҃ы мр҃і́и въчл҃чивыисѧ . свѣ́тъ
на́мъ вᲂзсїѧ̀ хрⷭ҇тѐ бж҃е , твᲂѐ прише́ствїе , свѣ́тъ ѿ́ свѣта , ѻ҆́ч҃ее
сїѧ́нїе , всю̀ тва́рь прᲂсвѣти́лъ є҆сѝ . всѧ̀ тва́рь хва́литъ тѧ̀ . ѻ҆́бразъ
сла́вы ѻ҆́ч҃и , сы́и , и҆ пре́жде сы́и , вᲂзсїѧ́выи ѿ дв҃ы бж҃е пᲂми́лꙋй
на́съ . ~Что́ти принесе́мъ хрⷭ҇тѐ , ꙗ҆́кѡ ꙗ҆ви́сѧ на землѝ , ꙗ҆́кѡ чл҃къ на́съ
ра́ди . ка́ѧждо бо ѿ тᲂбо́ю бы́вшихъ тва́рей , бл҃гᲂдаре́нїе ти прино́ситъ .
а҆́нг҃ли , пѣ́нїе . нб҃са̀ , ѕвѣздꙋ̀ . вᲂлсвѝ , да́ры . па́стырїе , чꙋ́до .
землѧ̀ , верте́пъ . пꙋсты́нѧ , ꙗ҆́сли . мы́ же , мт҃ръ дв҃ꙋ . и҆́же пре́жде
вѣ́къ бж҃е пᲂми́лꙋй на́съ .

=и҆ ст҃ы́мъ бг҃ᲂѻ҆ц҃е́мъ , г҃ . гла́съ , а҃ . поⷣ . н=бⷭ҇нымъ чино́мъ .
~Бг҃ᲂѻ҆ц҃а всѝ вᲂсхва́лимъ ,꙳ дв҃да цр҃ѧ ,꙳ и҆з̾ него́ бо про́йде же́злъ
дв҃аѧ .꙳ и҆ и҆з̾ неѧ̀ вᲂсїѧ̀ цвѣ́тъ хрⷭ҇то́съ ,꙳ и҆ а҆да́ма со є҆́ввᲂю ,꙳
ѿ тлѝ и҆зведѐ ꙗ҆́кѡ милᲂсе́рдъ . ~Прᲂро́ческаѧ рече́нїѧ ви́дѣвъ в̾ ста́рᲂсти
ꙗ҆́вѣ , і҆ѡ́сифъ ѻ҆брꙋ́ченикъ ,꙳ прᲂѧвле́ннѡ сᲂверше́нна ,꙳ ѻ҆брꙋче́нїе
вᲂи́стиннꙋ стра́ннѡ .꙳ ѿкрᲂве́нїе а҆́нг҃лѡмъ прїе́мъ ,꙳ бг҃ᲂви сла́ва
вᲂпїю́щимъ ,꙳ на землѝ ми́ръ низ̾пᲂсла́вшемꙋ . ~Бра́та бж҃їѧ всѝ
вᲂсхва́лимъ ,꙳ ꙗ҆́кѡ ст҃лѧ сꙋ́ща .꙳ мꙋче́нїемъ же па́ки прᲂсїѧ́вша
до́блественѣ .꙳ є҆го́же мл҃твами і҆с҃е бж҃е на́шъ ,꙳ и҆́же в̾ верте́пѣ и҆
в̾ пелена́хъ пᲂви́всѧ ,꙳ спасѝ всѧ̀ пᲂю́щїѧ тѧ̀ .

=сла́ва . гла́съ , ѕ҃ . П=а́мѧть сᲂтвᲂрѧ́емъ дв҃дꙋ и҆ і҆а́кѡвꙋ ,
бл҃гᲂчести́вагѡ цр҃ѧ и҆ прᲂро́ка , и҆ а҆пⷭ҇ла пе́рвагѡ є҆пкⷭ҇па . тѣ́хъ бо
ᲂу҆че́ньми льстѝ и҆змѣ́ньшесѧ , хрⷭ҇та̀ славᲂсло́вимъ , и҆́же ѿ дв҃ы
вᲂсїѧ́вшаго . и҆́же и҆ вᲂпло́щшагᲂсѧ , спастѝ дш҃а на́ша . =и҆ ны́нѣ ,
пра́здникꙋ . гла́съ , в҃ . А҆́=вгꙋстꙋ є҆динᲂнача́льствꙋющꙋ на землѝ ,
мнᲂгᲂнача́лїе челᲂвѣ́кѡмъ преста̀ . и҆ тебѣ̀ въчелᲂвѣ́чшꙋсѧ ѿ чи́стыѧ ,
мнᲂгᲂбо́жїе и҆́дᲂлᲂмъ ᲂу҆праздни́сѧ . пᲂд̾ є҆ди́нѣмъ црⷭ҇твᲂмъ ми́рскимъ ,
гра́ди бы́ша . и҆ в̾ є҆ди́но влⷣчество бжⷭ҇тва̀ , ꙗ҆зы́цы вѣ́рᲂваша .
ѡ҆писа́шасѧ лю́дїе , пᲂвелѣ́нїемъ кесаре́вымъ , написа́хᲂмсѧ вѣ́рнїи
и҆́менемъ бжⷭ҇тва̀ , тебѐ въчелᲂвѣ́чшасѧ бг҃а на́шегѡ . ве́лїѧ твᲂѧ̀
ми́лᲂсть , гдⷭ҇и сла́ва тебѣ̀ .

=вы́хᲂдъ . с=вѣ́те ти́хїи . =прᲂки́менъ , дню̀ . =

Н=а литі́и стихѣ́ры , пра́здникꙋ , литі́йныѧ . и҆ стихо́венныѧ . сла́ва .
гла́съ , є҃ . В=ᲂлсвѝ перси́дстїи цр҃їе , пᲂзна́вше ꙗ҆́вѣ , и҆́же на землѝ
ро́ждьшагᲂсѧ цр҃ѧ нбⷭ҇наго , ѿ свѣ́тлыѧ ѕвѣзды̀ вᲂди́ми , дᲂстиго́ша
в̾ виѳлїе́мъ , да́ры нᲂсѧ́ще и҆збра́нныѧ , зла́то и҆ лива́нъ и҆ смѵ́рнꙋ . и҆
па́дше пᲂклᲂни́шасѧ , ви́дѣша бо в̾ верте́пѣ , млⷣнца лежа́ща без̾лѣ́тнагѡ . =и҆
ны́нѣ . гла́съ , ѕ҃ . Л=икꙋ́ютъ а҆́нг҃ли всѝ на́ нб҃си , и҆ ра́дꙋютсѧ дне́сь .
и҆гра́етъ же всѧ̀ тва́рь , ро́ждьшагᲂсѧ ра́ди в̾ виѳлїе́мѣ сп҃са и҆ гдⷭ҇а .
ꙗ҆́кѡ всѧ́каѧ ле́сть и҆́дᲂльскаѧ преста̀ , и҆ црⷭ҇твꙋетъ хрⷭ҇то́съ во́ вѣки .

Н=а стихо́внѣ , во ѻ҆кта́и гла́сꙋ . сла́ва . гла́съ , ѕ҃ . С=т҃лемъ па́мѧть ,
и҆ цр҃е́мъ держа́ва , и҆ весе́лїе бы́сть ржⷭ҇тво̀ твᲂѐ . и҆ в̾ не́мъ
хва́лѧщесѧ глаго́лемъ , ѻ҆́ч҃е на́шъ и҆́же є҆сѝ на́ нб҃сѣхъ , да ст҃и́тсѧ и҆́мѧ
твᲂѐ чл҃кᲂлю́бче . =и҆ нн҃ѣ . гла́съ , д҃ . В=ъ верте́пъ всели́лсѧ є҆сѝ
хрⷭ҇тѐ бж҃е , и҆ ꙗ҆́сли тѧ̀ вᲂспрїѧ́ша . па́стырїе же и҆ вᲂлсвѝ
пᲂклᲂни́шасѧ . тᲂгда̀ ᲂу҆́бѡ прᲂро́ческїѧ и҆спо́лнишасѧ про́пᲂвѣди . и҆
а҆́нг҃льскїѧ си́лы дивлѧ́хꙋсѧ , вᲂпїю́ще и҆ гл҃юще , сла́ва схᲂжде́нїю
твᲂемꙋ̀ , є҆ди́не чл҃кᲂлю́бче .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь : б=цⷣе
дв҃о ра́дꙋисѧ . =два́жды . и҆ ст҃ы́мъ . гла́съ , в҃ . Б=л҃гᲂвѣствꙋ́й і҆ѡ́сифе
дв҃дꙋ чꙋдеса̀ бг҃ᲂѻ҆ц҃ꙋ , дв҃ꙋю бо ви́дѣлъ є҆сѝ ражда́ющꙋ . съ па́стыри
славᲂсло́вилъ є҆сѝ , съ вᲂлхвы̀ пᲂклᲂни́лсѧ є҆сѝ , а҆́нг҃лѡмъ вѣ́сть прїѧ́лъ
є҆сѝ . мᲂлѝ хрⷭ҇та̀ бг҃а , да спасе́тъ дш҃а на́ша .

~А҆́ще ли нѣ́сть бдѣ́нїѧ , трᲂпа́рь вᲂскрⷭ҇нъ . сла́ва , ст҃ы́мъ . и҆ ны́нѣ ,
пра́здникꙋ .

Н=а па́вечерницѣ , п=о трист҃о́мъ , кᲂнда́къ , ст҃ы́мъ . сла́ва , и҆ ны́нѣ ,
кᲂнда́къ , пра́здникꙋ . ~гдⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , т=рᲂпа́рь вᲂскрⷭ҇нъ , двⷤа . сла́ва ,
ст҃ы́мъ . и҆ ны́нѣ , пра́здникꙋ . ~Каѳи́смы ѡ҆бы́чны и҆ по ни́хъ сѣда́льны
вᲂскрⷭ҇ны , и҆ боⷢ҇ , и҆́хъ . ~По непᲂро́чнахъ , трᲂпарѝ и҆́хъ , и҆ ѵ҆пако́й ,
гла́сꙋ . степе́нна , гла́сꙋ . прᲂки́менъ . и҆ всѧ́ко дыха́нїе . є҆ѵⷢ҇а́лїе ,
вᲂскрⷭ҇но . и҆ вᲂскрⷭ҇нїе хрⷭ҇то́во . ѱл҃о́мъ , н҃ . и҆ стⷯра , вᲂскрⷭ҇на .
~Кано́нъ вᲂскрⷭ҇нъ со і҆рмᲂсо́мъ , на д҃ . и҆ бцⷣѣ , на в҃ . и҆ пра́здникꙋ ,
пе́рвыи кано́нъ , на д҃ . и҆ ст҃ы́мъ , на д҃ . К=ано́нъ . гла́съ , д҃ . пѣ́снь ,
а҃ . і҆рмо́съ . В=ᲂспᲂю́ ти гдⷭ҇и бж҃е мо́й , ꙗ҆́кѡ и҆зведѐ лю́ди и҆з̾ рабо́ты
є҆ги́петскїѧ . пᲂкры́ же ѻ҆рꙋ́жїе фараѡ́не и҆҆ си́лꙋ .

=запѣ́въ : С=т҃і́и бг҃ᲂѻ҆ц҃ы , мᲂли́те бг҃а ѡ҆ на́съ . ~Є҆ли́цы ржⷭ҇тво̀
сᲂтвᲂрѧ́емъ вᲂпло́щшагᲂсѧ на́съ ра́ди , ра́дᲂсть вᲂспᲂе́мъ , і҆а́кѡва бж҃їѧ
бра́та . и҆ дв҃да бг҃ᲂѻ҆ц҃а . ~Сла́ва в̾ вы́шнихъ ли́цы а҆́нг҃ль стїи ,
в̾ виѳлїе́мѣ і҆ѡ́сифꙋ пред̾ста́ша гл҃юще . с̾ ни́ми же бл҃гᲂизво́лившаго
вᲂплᲂти́тисѧ вᲂспᲂе́мъ . =сла́ва . Д=в҃де бг҃ᲂѻ҆́ч҃е , с̾ гꙋ́сльми , и҆́же
ѿ ко́рене і҆єссе́ѡва вᲂпло́щшагᲂсѧ гдⷭ҇а , і҆а́кѡва пра́веднагѡ привле́къ
вᲂспо́й . =и҆ ны́нѣ , боⷢ҇ . В=ᲂспᲂю́ ти гдⷭ҇и бж҃е мᲂй , ꙗ҆́кѡ рᲂди́сѧ
и҆з̾ мт҃ре дв҃ы ст҃ы́ѧ . и҆ сїю̀ пᲂказа́лъ є҆сѝ наде́ждꙋ дш҃а́мъ на́шимъ .
=катава́сїѧ : Х=рⷭ҇то́съ ражда́етсѧ .

=пѣ́снь , г҃ . і҆рмо́съ . О=у҆твержа́ѧ и҆ гро́мъ и҆ зи́ждаи дх҃ъ , ᲂу҆твердѝ
менѐ гдⷭ҇и , да тѧ̀ пᲂю̀ цѣлᲂмꙋ́дренно и҆ твᲂрю̀ во́лю твᲂю̀ , ꙗ҆́кѡ нѣ́сть
ст҃а ꙗ҆́кᲂже ты̀ бж҃е на́шъ . ~Ро́ждьшагᲂсѧ пло́тїю ѿ дв҃ы без̾ сѣ́мене хрⷭ҇та̀
бг҃а , со а҆́нг҃лы всѝ вᲂспᲂе́мъ , сла́ва в̾ вы́шнихъ бг҃ꙋ взыва́юще .
~Всепра́здньственыи , и҆́же на́съ ра́ди и҆стᲂщи́вшагᲂсѧ вѣ́рнїи пра́здникъ ,
съ дв҃дᲂмъ же и҆ і҆а́кѡвᲂмъ , пѣ́сньми по дᲂстᲂѧ́нїю пᲂчте́мъ . =сла́ва .
Ꙗ҆́=кѡ женихꙋ̀ ѿ черто́га и҆з̾ мт҃рьнїихъ лᲂже́снъ , дв҃дъ речѐ гдⷭ҇ꙋ
и҆зы́ти . є҆го́же ны́нѣ со і҆а́кѡвᲂмъ вᲂспᲂе́мъ . =и҆ ны́нѣ , боⷢ҇ .
Б=ез̾невѣ́стнꙋю бцⷣꙋ мр҃і́ю вᲂспᲂе́мъ , тᲂѧ́ бо ра́ди на́мъ вᲂсїѧ̀ пра́веднᲂе
сл҃нце .

=катава́сїѧ : П=ервᲂвѣ́чнᲂмꙋ ѿ ѻ҆ц҃а .

=кᲂнда́къ . гла́съ , г҃ . В=есе́лїѧ дне́сь дв҃дъ и҆спᲂлнѧ́етсѧ бжⷭ҇твеныи ,
і҆ѡ́сифъ же хвалꙋ̀ со і҆а́кѡвᲂмъ прино́сѧтъ . вѣне́цъ бо сро́дствᲂмъ хрⷭ҇то́вымъ
прїе́мше ра́дꙋютсѧ . и҆ неи҆зрече́ннѡ на землѝ ро́ждьшагᲂсѧ вᲂспѣва́ютъ .
ще́дрыи спаса́й тебѐ чтꙋ́щихъ . =и҆́кᲂсъ . Н=еи҆зрече́ннымъ сᲂвѣ́тᲂмъ
ражда́етсѧ пло́тїю , беспло́тныи . ѡ҆писꙋ́етсѧ ны́нѣ тѣ́лᲂмъ , неѡ҆пи́санныи .
и҆ спаса́етъ непрело́жнѡ ѻ҆́ба сꙋщества̀ . нача́ло прїе́млетъ , и҆́же
є҆стество́мъ без̾нача́льныи , и҆ є҆ди́нъ без̾лѣ́тенъ , зри́тсѧ младе́нецъ
пресᲂверше́нныи . но́ситсѧ рꙋка́ма , нᲂсѧ́и всѧ́ческаѧ . тѣ́мже и҆́же тᲂгѡ̀
сро́дствᲂмъ пᲂчте́нныхъ , ꙗ҆́кѡ бг҃ъ вѣнча́етъ свᲂи́мъ ржⷭ҇тво́мъ . и҆́хже
прᲂславлѧ́юще вѣ́рᲂю , немо́лчнѡ вᲂпїе́мъ , ще́дрыи спасѝ тебѐ чтꙋ́щихъ .

=сѣда́ленъ . гла́съ , г҃ . І҆=ѡ́сифа пра́веднаго дв҃ыѧ ѻ҆брꙋ́ченика с̾ дв҃дᲂмъ
и҆ і҆а́кѡва дᲂстᲂдо́лжнѡ вᲂспᲂе́мъ . сі́и бо пра́веднᲂю хᲂди́вше стезе́ю ,
дᲂстиго́ша нбⷭ҇ныѧ ѻ҆би́тели дᲂсто́йнѡ . ликꙋ́юще со а҆́нг҃лы , на́мъ про́сѧтъ
сᲂгрѣше́нїемъ ѡ҆ставле́нїѧ . =сла́ва . гла́съ , то́йже . Д=в҃аѧ рᲂдѝ твᲂрца̀
всѧ́ческихъ , и҆ вᲂлсвѝ грѧдꙋ́тъ семꙋ̀ пло́тїю пᲂклᲂни́тисѧ . чл҃цы
со а҆́нг҃лы славᲂсло́вѧтъ . верте́пъ же и҆ ꙗ҆́сли дарᲂно́сѧтъ , вᲂспѣва́юще
ро́ждьшагᲂсѧ , ѻ҆трᲂча̀ мла́до превѣ́чнаго бг҃а . =и҆ ны́нѣ . ѵ҆пако́й .
гла́съ , и҃ . И҆́=же ѿ нача́тᲂкъ ꙗ҆зы́къ нб҃о тѝ принесѐ , лежа́щемꙋ млⷣнцꙋ
в̾ ꙗ҆́слѣхъ , ѕвѣздо́ю вᲂлхвы̀ призва́въ . и҆́хже и҆ ᲂу҆дивѝ не ски́петры
ни прⷭ҇то́лы , но пᲂслѣ́днею нището́ю . что́ бо хꙋ́ждьше верте́па , что́ же ли
смире́ннѣе пеле́нъ , в̾ ни́хже ѡ҆блиста̀ бжⷭ҇тва̀ твᲂегѡ̀ бᲂга́тство . гдⷭ҇и
сла́ва тебѣ̀ .

=пѣ́снь , д҃ . і҆рмо́съ . Т=вᲂегѡ̀ на землѝ ꙗ҆вле́нїѧ хрⷭ҇тѐ бж҃е ,
прᲂпᲂвѣ́даѧ пррⷪ҇къ прише́ствїе , с̾ весе́лїемъ вᲂпїѧ́ше , сла́ва си́лѣ
твᲂе́й гдⷭ҇и . ~Съ вᲂлхвы̀ ро́ждьшемꙋсѧ пᲂклᲂни́мсѧ . и҆ со а҆́нг҃лы и҆
і҆ѡ́сифᲂмъ , ликꙋ́емъ , бг҃ᲂпᲂдо́бнѡ взыва́юще , сла́ва в̾ вы́шнихъ хрⷭ҇тꙋ̀
бг҃ꙋ . ~Црⷭ҇твꙋѧи всѣ́ми царьмѝ хрⷭ҇то́съ , по́ плᲂти ѿ сѣ́мене дв҃дᲂва
рᲂжде́исѧ , и҆збра́ннагѡ і҆а́кѡва прїѧ́тъ бра́та , ꙗ҆́кᲂже и҆зво́ли . =сла́ва .
И҆́=же ѿ дв҃ы бг҃ъ ꙗ҆́вльсѧ пло́тїю , спрᲂсла́ви па́мѧть ва́шꙋ ст҃і́и ,
а҆пⷭ҇лѡмъ лꙋ́чшїи і҆а́кѡве , и҆ дв҃де всебл҃же́нне . =и҆ ны́нѣ , боⷢ҇ .
Х=ерꙋви́мскихъ чино́въ преи҆мꙋ́щи , и҆ бг҃а на рꙋкꙋ̀ нᲂси́ма , съ пло́тїю
пᲂне́сши , ра́дꙋисѧ бцⷣе без̾невѣ́стнаѧ .

=катава́сїѧ : Ж=е́ѕлъ и҆з̾ ко́рене .

=пѣ́снь , є҃ . і҆рмо́съ . В=ᲂз̾сїѧ́выи свѣ́тъ и҆ прᲂсвѣще́й ᲂу҆́тро , и҆
пᲂказа́выи де́нь , сла́ва ти сла́ва ти , і҆с҃е сн҃е бж҃їи . ~И҆́же ѿ дв҃ы
чи́стыѧ бл҃гᲂвᲂли́выи рᲂди́тисѧ , бг҃ъ вᲂплᲂща́емь , сла́ва ти сла́ва ти ,
і҆ѡ́сифъ вᲂпїѧ́ше . ~И҆́же ѿ дв҃ы вᲂпло́щьсѧ и҆ па́мѧть ᲂу҆ѧсни́въ , дв҃да и҆
і҆а́кѡва , сла́ва ти сла́ва ти , і҆с҃е сн҃е бж҃їи . =сла́ва . Є҆=го́же прᲂро́къ
дв҃дъ до́ждь на рꙋно̀ нарица́ше бг҃ᲂдх҃нᲂве́ннѡ , і҆а́кѡвъ прᲂпᲂвѣ́да
сн҃а бж҃їѧ . =и҆ ны́нѣ , боⷢ҇ . А҆́=нг҃лѡвъ гла́съ немо́лчнѡ тва́рь
прино́ситъ ти дв҃о , ра́дꙋисѧ мт҃и чи́стаѧ , і҆с҃а сн҃а бж҃їѧ . =катава́сїѧ :
Б=г҃ъ сы́и ми́ра .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡ҆бразꙋ́ѧ пᲂгребе́нїе тридне́внᲂе ,
пррⷪ҇къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . ~Пред̾стᲂѧ́ще ᲂу҆жаса́ющесѧ чи́ни нбⷭ҇ныѧ верте́пꙋ , и҆ ржⷭ҇твꙋ̀
пречи́стᲂмꙋ вᲂспѣ́ша немо́лчнѡ , сла́ва в̾ вы́шнихъ бг҃ꙋ вᲂспѣва́юще . ~Сѣ́лъ
є҆сѝ на престо́лѣ , ꙗ҆́кᲂже клѧ́тсѧ влⷣко прᲂро́кꙋ дв҃дꙋ , ѿ плᲂда̀ чре́ва
є҆гѡ̀ прᲂше́дъ . і҆а́кѡвꙋ же цр҃ко́вныи пре́далъ є҆сѝ прⷭ҇то́лъ хрⷭ҇тѐ .
=сла́ва . Ц=р҃ь ᲂу҆́бѡ дв҃дъ и҆ прᲂро́къ чꙋ́денъ , и҆ пра́ѻ҆ц҃ъ пᲂказа́сѧ
бжⷭ҇твенагѡ вᲂплᲂще́нїѧ . пе́рвыи же є҆пкⷭ҇пъ ᲂу҆чени́къ і҆а́кѡвъ і҆с҃ᲂвъ . =и҆
ны́нѣ , боⷢ҇ . М=о́лимсѧ , ѡ҆ рабѣ́хъ свᲂи́хъ дв҃о бцⷣе , и҆з̾ тебѐ
вᲂплᲂще́ннаго мᲂлѝ , ꙗ҆́кѡ тѧ̀ є҆ди́нꙋ пред̾ста́тельницꙋ на́шꙋ свѣ́мы .

=катава́сїѧ : О=у҆тро́ба і҆ѡ́нꙋ .

=кᲂнда́къ . гла́съ , г҃ . Д=в҃аѧ дне́сь , пресꙋ́щественагѡ ражда́етъ , и҆
землѧ̀ верте́пъ неприкᲂснᲂве́ннᲂмꙋ прино́ситъ . а҆́нг҃ли съ па́стыри
славᲂсло́вѧтъ . вᲂлсви́ же со ѕвѣздо́ю пꙋтьше́ствꙋютъ . на́съ бо ра́ди рᲂди́сѧ ,
ѻ҆трᲂча̀ мла́до превѣ́чныи бг҃ъ . =и҆́кᲂсъ . Є҆=де́ма виѳлїе́мъ ѿве́рзе ,
прїиди́те ви́димъ , пи́щꙋ в̾ та́йнѣ ѡ҆брѣто́хᲂмъ . прїиди́те прїи́мемъ ,
сꙋ́щаѧ ра́йскаѧ внꙋ́трь верте́па . тꙋ́бо ꙗ҆ви́сѧ ко́рень ненапᲂе́нъ , прᲂзѧба́ѧ
ѿпꙋще́нїе . тꙋ̀ ѡ҆брѣ́тесѧ кла́дѧзь неи҆ско́панъ , є҆го́же дв҃дъ пи́ти дре́вле
вжада́сѧ . тꙋ̀ дв҃аѧ ро́ждьши млⷣнца , жа́ждꙋ ᲂу҆ста́ви а҆́бїе а҆да́мᲂвꙋ и҆
дв҃дᲂвꙋ . сегѡ̀ ра́ди к̾ немꙋ̀ и҆́демъ гдѣ̀ рᲂди́сѧ , ѻ҆трᲂча̀ мла́до превѣ́чныи
бг҃ъ .

=пѣ́снь , з҃ . і҆рмо́съ . А҆=враа́мстїи дре́вле въ вавѷло́нѣ ѻ҆́трᲂцы ,
в̾ пещѝ пла́мень пᲂпра́вше хвала́ми вᲂпїю́ще , ѻ҆ц҃ъ на́шихъ бж҃е блгⷭ҇ве́нъ
є҆сѝ . ~Па́че сло́ва ржⷭ҇твꙋ̀ бцⷣы мр҃і́и , ли́цы а҆́нг҃льстїи дивѧ́щесѧ ,
і҆ѡ́сифꙋ вᲂпїѧ́хꙋ , в̾ вы́шнихъ сла́ва , и҆ на землѝ ми́ръ . ~Невѣ́ститель
ᲂу҆́бѡ дв҃дъ , черто́жникъ же бжⷭ҇твеныѧ цр҃кве і҆а́кѡвъ бы́вше . глаго́лахꙋ ,
вᲂплᲂще́исѧ на́съ ра́ди бж҃е блгⷭ҇ве́нъ є҆сѝ . =сла́ва . И҆́=же во прᲂро́цѣхъ
цр҃ь , и҆ въ цр҃ѣ́хъ прᲂро́къ , со і҆а́кѡвᲂмъ бг҃ᲂмꙋ́дрымъ и҆ на́мъ вᲂспо́й ,
вᲂплᲂще́исѧ на́съ ра́ди хрⷭ҇тѐ блгⷭ҇ве́нъ є҆сѝ . =и҆ ны́нѣ , боⷢ҇ . В=ъ
неѡ҆па́льнѣй кꙋпинѣ̀ и҆ рᲂсᲂда́внѣй пещѝ , ты̀ пе́рво написа́вшисѧ
мт҃и чи́стаѧ . без̾ сѣ́мене рᲂдила̀ є҆сѝ вᲂплᲂще́нна бг҃а , прⷭ҇нѡ
блгⷭ҇ве́наѧ .

=катава́сїѧ : Ѻ҆́=трᲂцы во бл҃зѣ́й вѣ́рѣ .

=пѣ́снь , и҃ . і҆рмо́съ . Ц=р҃ѧ хрⷭ҇та̀ бг҃а , є҆го́же и҆спᲂвѣ́даша
плене́ннїи ѻ҆́трᲂцы , в̾ пещѝ гл҃юще , гла́сᲂмъ ве́лїимъ , всѧ̀ дѣ́ла
хвали́те , и҆҆ превᲂзнᲂси́те є҆гѡ̀ во́ вѣки . ~Вᲂпло́щшагᲂсѧ хрⷭ҇та̀ , є҆го́же
славᲂсло́виша нбⷭ҇ныѧ си́лы . і҆ѡ́сифъ ѻ҆брꙋ́ченикъ непреста́ннѡ вᲂспѣва́етъ ,
всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки . ~Вᲂпло́щшагᲂсѧ
хрⷭ҇та̀ , є҆го́же прᲂречѐ дв҃дъ бг҃ᲂѻ҆ц҃ъ . и҆ лю́демъ прᲂпᲂвѣ́да і҆а́кѡвъ
вᲂпїѧ̀ , всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки .
=блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . И҆́=же ѿ дв҃ы ро́ждьшагᲂсѧ
хрⷭ҇та̀ , и҆ вᲂз̾вели́чивша дв҃дᲂвꙋ и҆ і҆а́кѡвлю сщ҃е́ннꙋю па́мѧть , ꙗ҆́кѡ
дрꙋ́га є҆гѡ̀ , всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки . =и҆
ны́нѣ , боⷢ҇ . Ц=р҃ѧ хрⷭ҇та̀ є҆го́же на́мъ рᲂдѝ бцⷣе мр҃і́ѧ , и҆ по ржⷭ҇твѣ̀
пребы́сть дв҃ᲂю чⷭ҇таѧ , всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀
во́ вѣки .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе  .  .  . =[пᲂкло́н̾] .
п=ᲂе́мъ , чⷭ҇тнѣ́йшꙋ .

=пѣ́снь , ѳ҃ . і҆рмо́съ . С=ᲂтвᲂрѝ держа́вꙋ мы́шцею свᲂе́ю , низ̾лᲂжи́ бо
си́льныѧ со престо́лъ , и҆ вᲂз̾несѐ смире́нныѧ бг҃ъ і҆и҃левъ . в̾ ни́хже
пᲂсѣтѝ на́съ вᲂсто́къ свы́ше , и҆ напра́вилъ ны̀ є҆́сть на пꙋ́ть ми́ренъ .
~Ро́ждьшемꙋсѧ ѿ дв҃ы всѧ̀ тва́рь тре́петᲂмъ пᲂслꙋжѝ . нб҃са̀ ᲂу҆́бѡ ѕвѣздо́ю .
землѧ́ же ꙗ҆́сльми , гᲂра̀ верте́пᲂмъ . вᲂлсвѝ дармѝ , па́стырїе чꙋдесе́мъ .
а҆́нг҃ли же сла́ва в̾ вы́шнихъ бг҃ꙋ . ~Цр҃ь ѿ па́стырей дре́вле ᲂу҆́бѡ дв҃дъ
бы́сть . ѿ кᲂлѣ́на же і҆ꙋ́дᲂва и҆ цр҃ьска ты̀ і҆а́кѡве , па́стырь пᲂказа́сѧ
вᲂпло́щшагᲂсѧ а҆́гньца вы́шнѧгѡ , сн҃а бж҃їѧ . =сла́ва . В=иѳлїе́мѣ ны́нѣ
весели́сѧ , гра́дъ бы́въ но́вагѡ дв҃да . и҆ сїѡ́не вᲂз̾вѣща́й цр҃квамъ
старѣ́йшинство , ѻ҆́бщее весе́лїе , всѣ́хъ цр҃ѧ . и҆ тᲂгѡ̀ ᲂу҆го́дники ны́нѣ
вᲂспрїи́мши . =и҆ ны́нѣ , боⷢ҇ . А҆́=нг҃льстїи сᲂбо́ри тѧ̀ бг҃ᲂрᲂди́тельнице
сла́вѧтъ , и҆ чл҃ческїи ро́дъ тѧ̀ непреста́ннѡ пѣ́сньми пᲂчита́етъ . ты́ бо
бжⷭ҇твенымъ ржⷭ҇тво́мъ , земле́ныѧ с̾ нбⷭ҇ными сᲂвᲂкꙋпи́ла є҆сѝ . тѣ́мже тѧ̀
пᲂчита́емъ .

=катава́сїѧ : Т=а́инство стра́нно . =Дᲂсто́йно є҆́сть . свѣти́ленъ ,
вᲂскрⷭ҇нъ . сла́ва , ст҃ы́мъ . со =і҆а́кѡвᲂмъ вᲂспᲂе́мъ сла́внымъ гдⷭ҇нимъ
бра́тᲂмъ , дв҃да бг҃ᲂѻ҆ц҃а , і҆ѡ́сифа же бжⷭ҇твеннаго бг҃ᲂро́дичина
ѻ҆брꙋ́ченика . хрⷭ҇то́вꙋ бо бжⷭ҇твенᲂмꙋ ржⷭ҇твꙋ̀ пᲂслꙋжи́ша во́ градѣ виѳлїе́мѣ
бг҃ᲂлѣ́пнѡ . со а҆́нг҃лы вᲂлхвы́ же и҆ па́стырьми , тᲂмꙋ̀ пѣ́снь пᲂю́ще , ꙗ҆́кѡ
бг҃ꙋ и҆ влⷣцѣ . =и҆ ны́нѣ , пра́здникꙋ . П=ᲂсѣти́лъ ны є҆́сть с̾вы́ше сп҃съ
на́шъ , вᲂсто́къ вᲂсто́кᲂмъ . и҆ сꙋ́щїи во тмѣ̀ и҆ сѣ́ни ѡ҆брѣто́хᲂмъ
и҆́стинꙋ , и҆́бо ѿ дв҃ы рᲂди́сѧ гдⷭ҇ь .

Н=а хвали́тѣхъ , стихѣ́ры вᲂскрⷭ҇ны , д҃ . и҆ пра́здникꙋ , д҃ . гла́съ , д҃ .
хвали́те є҆гѡ̀ во стрꙋ́нахъ и҆ ѻ҆рга́нѣхъ . В=есели́тесѧ пра́веднїи , нб҃са̀
ра́дꙋйтесѧ , взыгра́йтесѧ го́ры хрⷭ҇тꙋ̀ ро́ждьшꙋсѧ . дв҃аѧ сѣди́тъ херꙋви́мᲂмъ
пᲂдо́бѧщисѧ , нᲂсѧ́щи на ло́нѣ бг҃а сло́ва вᲂплᲂще́нна . па́стырїе рᲂжде́нᲂмꙋ
дивѧ́тсѧ , вᲂлсвѝ влⷣцѣ да́ры прино́сѧтъ . а҆́нг҃ли вᲂспѣва́юще гл҃ютъ ,
непᲂстижи́ме гдⷭ҇и сла́ва тебѣ̀ .

=всѧ́ко дыха́нїе да хва́литъ гдⷭ҇а . Б=цⷣе дв҃о ро́ждьшаѧ сп҃са ,
ᲂу҆праздни́ла є҆сѝ пе́рвꙋю клѧ́твꙋ є҆́ввинꙋ . ꙗ҆́кѡ мт҃и бы́сть бл҃гᲂвᲂле́нїѧ
ѻ҆́ч҃а , нᲂсѧ́щи на ло́нѣ бж҃їе сло́во вᲂплᲂще́ннᲂе . нетерпи́тъ та́йна
и҆спыта́нїѧ . вѣ́рᲂю є҆ди́нᲂю сїю̀ прᲂсла́вимъ , зᲂвꙋ́ще с̾ тᲂбо́ю и҆
глаго́люще , неи҆зрече́нне гдⷭ҇и сла́ва тебѣ̀ .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . П=рїиди́те вᲂспᲂе́мъ мт҃рь сп҃сᲂвꙋ , по ржⷭ҇твѣ̀ па́ки
ꙗ҆́вльшꙋсѧ дв҃ꙋ . ра́дꙋисѧ гра́де ѡ҆дш҃евле́ныи цр҃ѧ и҆ бг҃а , в̾ не́мже
хрⷭ҇то́съ по́живъ спасе́нїе сᲂдѣ́ла . с̾ гаврїи́лᲂмъ вᲂспᲂе́мъ , с̾ па́стыри
прᲂсла́вимъ , зᲂвꙋ́ще , бцⷣе мᲂлѝ и҆з̾ тебѐ вᲂплᲂще́ннагѡ спасти́сѧ на́мъ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Ѻ҆=ц҃ъ
бл҃гᲂи҆зво́лилъ є҆́сть , и҆ сло́во пло́ть бы́сть , и҆ дв҃аѧ рᲂдѝ бг҃а
вᲂчл҃чьшасѧ . ѕвѣзда̀ вᲂзвѣща́етъ , вᲂлсвѝ пᲂкланѧ́ютсѧ . па́стырїе чꙋдѧ́тсѧ
и҆ тва́рь ра́дꙋетсѧ .

=сла́ва . гла́съ , и҃ . К=ро́вь и҆ ѻ҆́гнь , и҆ па́ра ды́ма , чꙋдеса̀ на землѝ
ꙗ҆́же прᲂви́дѣ і҆ѡ́иль . кро́вь вᲂплᲂще́нїе , ѻ҆́гнь бжⷭ҇тво̀ . па́ра же ды́ма
дх҃ъ ст҃ы́и , наше́дыи на дв҃ꙋю , и҆ ми́ръ ѡ҆бл҃гᲂꙋха́выи . ве́лїе та́инство
твᲂегѡ̀ вᲂчл҃ченїѧ , гдⷭ҇и сла́ва тебѣ̀ . =и҆ нн҃ѣ . гла́съ , в҃ .
П=реблгⷭ҇ве́на є҆сѝ бцⷣе дв҃о , вᲂпло́щшимбᲂсѧ и҆з̾ тебѐ , а҆́дъ плѣни́сѧ ,
а҆да́мъ призва́сѧ . клѧ́тва пᲂтреби́сѧ , и҆ є҆́вва свᲂбᲂди́сѧ . сме́рть
ᲂу҆мертви́сѧ , и҆ мы̀ ѡ҆жи́хᲂмъ . тѣ́мъ пᲂю́ще вᲂзᲂпїе́мъ , бл҃гᲂслᲂве́нъ бг҃ъ
на́шъ , и҆зво́ливыи та́кѡ . С=лавᲂсло́вїе вели́кᲂе , и҆ ѿпꙋ́стъ . и҆
с=тихѣ́ра , є҆ѵⷢ҇а́льскаѧ . ~ча́съ , а҃ . =на а҃ мъ часѣ̀ : т=рᲂпа́рь ,
вᲂскрⷭ҇нъ . сла́ва , пра́здникꙋ . кᲂнда́къ , вᲂскрⷭ҇нъ . =и҆= кᲂне́чныи
ѿпꙋ́стъ .

=на г҃ мъ часѣ̀ : =трᲂпа́рь , вᲂскрⷭ҇нъ . сла́ва , ст҃ы́мъ . кᲂнда́къ ,
пра́здникꙋ .

=на ѕ҃ мъ часѣ̀ : =трᲂпа́рь , вᲂскрⷭ҇нъ . сла́ва , пра́здникꙋ . кᲂнда́къ ,
ст҃ы́мъ .

=на ѳ҃ мъ часѣ̀ : =трᲂпа́рь , вᲂскрⷭ҇нъ . сла́ва , ст҃ы́мъ . кᲂнда́къ ,
вᲂскрⷭ҇нъ .

Н=а литꙋргі́и , б=л҃же́нна , гла́сꙋ , на́ ѕ҃ . и҆ ѿ пе́рвагѡ кано́на ,
пра́здникꙋ , пѣ́снь , ѳ҃ ѧ , на д҃ .

П=о вхо́дѣ : т=рᲂпа́рь , вᲂскрⷭ҇нъ , и҆ пра́здникꙋ , и҆ ст҃ы́мъ . ~кᲂнда́къ ,
вᲂскрⷭ҇нъ . сла́ва , ст҃ы́мъ . и҆ ны́нѣ , пра́здникꙋ . =прᲂки́менъ , ѱл҃о́мъ
дв҃дᲂвъ . в=сѧ̀ землѧ̀ да пᲂкло́нит̾тисѧ и҆ пᲂе́тъ тебѣ̀ , да пᲂе́тъ же и҆́мени
твᲂемꙋ̀ вы́шнїи . =сти́хъ . в=ᲂскли́кните гдⷭ҇ви всѧ̀ землѧ̀ , по́йте же
и҆́мени є҆гѡ̀ . =и҆ ст҃ы́мъ . д=и́венъ бг҃ъ во ст҃ы́хъ свᲂи́хъ , бг҃ъ і҆и҃левъ .
=а҆пⷭ҇лъ , к=ъ гала́тѡмъ . заⷱ҇ , с҃ . =а҆ллилꙋ́їѧ . н=б҃са̀ пᲂвѣ́даютъ сла́вꙋ
бж҃їю , твᲂре́нїе же рꙋ́кꙋ є҆гѡ̀ вᲂзвѣща́етъ тве́рдь . =сти́хъ . д=е́нь днѝ
ѿрыга́етъ гл҃ъ , и҆ но́щь но́щи вᲂзвѣща́етъ ра́зꙋмъ . =и҆ ст҃ы́мъ , сти́хъ .
п=ᲂмѧнѝ гдⷭ҇и дв҃да , и҆ всю̀ кро́тᲂсть є҆гѡ̀ . =є҆ѵⷢ҇а́лїе , ѿ= матѳе́ѧ .
заⷱ҇ , д҃ . =прича́стенъ , х=вали́те гдⷭ҇а съ небе́съ . =дрꙋгі́и ,
и҆=збавле́нїе пᲂсла̀ гдⷭ҇ь лю́демъ свᲂи́мъ .

