=МЦⷭ҇А ТОГО́ЖЕ ВЪ А҃І ДН҃Ь=

=прпⷣбнагѡ ѻ҆ц҃а на́шегѡ данїи́ла сто́лпника . =В=е́черъ , на гдⷭ҇и
вᲂзва́хъ , стихѣ́ры . гла́съ , и҃ . поⷣ . ч=то́ тѧ и҆менꙋ́емъ . ~Что́ тѧ
данїи́ле нарече́мъ ;꙳ страсте́мъ и҆скᲂрени́телѧ ,꙳ и҆ садо́мъ дᲂбрᲂдѣ́тельнымъ
дѣ́лателѧ .꙳ и҆́стинна чꙋдᲂтво́рца и҆ мᲂли́твеника ѡ҆ грѣ́шныхъ .꙳ дꙋхо́мъ
прᲂгᲂни́телѧ до́блествена .꙳ свѣти́льника бл҃гᲂче́стїемъ сїѧ́юща ,꙳ дꙋхо́внᲂе
жили́ще и҆ цр҃кви пᲂбо́рника .꙳ мᲂлѝ ѡ҆ спасе́нїи дꙋ́шъ на́шихъ . ~Что́ тѧ
нарече́мъ данїи́ле ;꙳ по́стника ꙗ҆́кѡ стра́сти пᲂкᲂри́лъ є҆сѝ ᲂу҆мꙋ̀ ,꙳
страда́льца , ꙗ҆́кѡ всѧ́кꙋ претерпѣ́лъ є҆сѝ лю́тᲂсть ,꙳ на высᲂтꙋ̀ ѿ землѝ
сто́лпъ вᲂз̾двиза́емь .꙳ и҆ на ка́мени и҆́стиннѣмъ вᲂдрꙋже́нъ .꙳ пᲂдви́жника
ᲂу҆се́рдна ,꙳ и҆ врача̀ и҆скꙋ́сна .꙳ мᲂлѝ спасти́сѧ дш҃а́мъ на́шимъ . ~Что́ тѧ
данїи́ле ны́нѣ нарече́мъ ;꙳ и҆́нᲂкѡмъ ѻ҆́бразъ и҆ вᲂз̾держа́нїю каза́телѧ .꙳
ᲂу҆краше́нїе вѣ́рнымъ ,꙳ и҆сцѣле́нїи самᲂдѣ́телѧ ,꙳ свѣти́льника сꙋ́щимъ
во тмѣ̀ ѡ҆блиста́юща ,꙳ а҆́нг҃лѡмъ сᲂграждани́на и҆ равнᲂче́стна ,꙳ ра́еви
жи́телѧ нбⷭ҇на чл҃ка ,꙳ мᲂлѝ ѡ҆ спасе́нїи дꙋ́шъ на́шихъ . =сла́ва . гла́съ ,
а҃ . П=ᲂрꙋче́нныи тѝ тала́нтъ ѿ хрⷭ҇та̀ до́брѣ дѣ́ланъ прпⷣбне ѻ҆́ч҃е , ꙗ҆ви́сѧ
и҆ по сме́рти бѣсо́мъ прᲂгᲂни́тель , и҆ и҆сцѣли́тель разли́чнымъ бᲂлѣ́знемъ .
сто́лпъ и҆ ᲂу҆твержде́нїе , и҆ гᲂра̀ ст҃а́ѧ цр҃кви хрⷭ҇то́вѣ . тѣ́мъ тѧ̀
мо́лимъ данїи́ле чꙋдᲂтво́рче , ми́ръ и҆спрᲂсѝ дш҃а́мъ на́шимъ , ве́лїю
ми́лᲂсть .

=и҆́ны , стихѣ́ры , бцⷣѣ . гла́съ , и҆ поⷣ , то́йже . С=тра́нно та́инство
чи́стаѧ ,꙳ без̾сѣ́меннагѡ ржⷭ҇тва̀ дв҃о и҆ ᲂу҆жа́сно ,꙳ превᲂсхᲂдѧ̀
вели́чествᲂмъ всѧ́кꙋ мы́сль чл҃чꙋ .꙳ є҆го́же бо нетерпѧ́тъ зрѣ́ти
мнᲂгᲂѡ҆чи́тїи ,꙳ и҆ всѝ чи́ни ст҃ы́хъ а҆́нг҃лъ бᲂѧ́тсѧ ,꙳ на́мъ пло́тїю
пᲂрᲂдила̀ є҆сѝ ,꙳ не ѿстꙋ́пльша ѻ҆́ч҃а сꙋщества̀ ,꙳ сла́вимъ ро́ждьшꙋю тѧ̀
бг҃ᲂневѣ́сто . ~Кᲂмꙋ̀ ᲂу҆пᲂдо́бисѧ ѻ҆каѧ́ннаѧ ,꙳ къ пᲂкаѧ́нїю ника́кᲂже
вᲂз̾нича́ющи дш҃е ,꙳ и҆ ѻ҆гнѧ̀ не ᲂу҆жаса́ешисѧ ѕлы́хъ ждꙋ́щагѡ .꙳ вᲂста́ни
є҆ди́нꙋ къ застꙋпле́нїю ско́рꙋю призᲂвѝ .꙳ и҆ вᲂзᲂпѝ к̾ не́й ,꙳ дв҃о мт҃и
мᲂлѝ свᲂегѡ̀ сн҃а ,꙳ и҆ бг҃а на́шегѡ ,꙳ и҆зба́вити мѧ̀ сѣ́тей льсти́вагѡ .
~И҆́же ѻ҆́гнь ро́ждьши непᲂстᲂѧ́нныи ,꙳ пᲂпалѧ́ющь грѣхѝ и҆ ѡ҆рᲂша́ющь
вѣ́рныѧ ,꙳ ве́щнаѧ без̾мѣ́рныхъ мᲂи́хъ пренепᲂро́чнаѧ чⷭ҇таѧ ,꙳ сᲂгрѣше́нїѧ
пᲂпалѝ милᲂсе́рдїемъ сѝ .꙳ и҆ рᲂсо́ю мл҃твъ твᲂи́хъ ,꙳ и҆ста́ѧвшꙋю страстьмѝ
дш҃ꙋ мᲂю̀ прᲂхладѝ ,꙳ ꙗ҆́кѡ да твᲂю̀ велегла́снѡ млⷭ҇ть и҆ си́лꙋ ,꙳ велича́ю
ра́бъ тво́й . =крⷭ҇тᲂбоⷢ҇ . А҆́=гница а҆́гньца ꙗ҆́кѡ ᲂу҆зрѣ̀ ,꙳ на́ дре́вѣ
прᲂсте́рта во́лею крⷭ҇тнѣмъ ,꙳ вᲂпїѧ́ше мт҃рьски бᲂлѧ́щи с̾ пла́чемъ ,꙳ сн҃е
мо́й что̀ стра́ннᲂе сѐ зрѣ́нїе ,꙳ є҆́же всѣ́мъ жи́знь даѧ́и ꙗ҆́кѡ бг҃ъ .꙳
ка́кѡ ᲂу҆мерщвлѧ́ешисѧ дᲂлгᲂтерпѣли́ве ,꙳ земны́мъ даѧ̀ вᲂскрⷭ҇нїе ;꙳ сла́влю
твᲂѐ бж҃е мо́й смᲂтре́нїе .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , а҃ . Т=ерпѣ́нїѧ сто́лпъ бы́сть , ревнᲂва́въ пра́ѻ҆ц҃емъ прпⷣбне ,
і҆́ѡвꙋ во страстѣ́хъ , и҆ і҆ѡ́сифꙋ въ напа́стѣхъ . и҆ беспло́тныхъ житїѐ
и҆мѣ́ѧ въ тѣлесѝ данїи́ле ѻ҆́ч҃е на́шъ . мᲂлѝ хрⷭ҇та̀ бг҃а , спастѝ дш҃а
на́ша . =сла́ва , и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени . ѻ҆́ба кано́на , во ѻ҆кта́и . и҆ прпⷣбнᲂмꙋ , на д҃ . гла́съ ,
и҃ . пѣ́снь , а҃ . і҆рмо́съ . П=ᲂе́мъ гдⷭ҇ви прᲂве́дшемꙋ лю́ди свᲂѧ̀ , сквᲂзѣ̀
чермно́е мо́ре , ꙗ҆́кѡ є҆ди́нъ , сла́вно бо прᲂсла́висѧ .

=запѣ́в̾ : П=рпⷣбне ѻ҆́ч҃е данїи́ле , мᲂлѝ бг҃а ѡ҆ на́съ . ~Пѣ́сньми
вᲂсхвали́ти хᲂтѧ́щꙋ , па́мѧть твᲂю̀ бл҃же́нне , свѣтᲂно́снꙋю мѝ зарю̀ данїи́ле
с̾ нб҃сѐ низ̾пᲂслѝ . ~Ве́лїе сл҃нце вᲂи́стинꙋ ѻ҆́ч҃е , вᲂсїѧ́лъ є҆сѝ
кᲂнце́мъ , дᲂбрᲂдѣ́телей ᲂу҆че́нїемъ ѡ҆зарѧ́ѧ вѣ́рныхъ сᲂставле́нїѧ .
~Зако́нᲂмъ влⷣчнимъ ѻ҆́ч҃е пᲂвинꙋ́ѧсѧ , ᲂу҆мертви́лъ є҆сѝ вᲂз̾держа́нїемъ
пло́ть . и҆ пᲂвинꙋ́лъ є҆сѝ сїю̀ дх҃ꙋ . =боⷢ҇ . В=е́сь чл҃къ ꙗ҆ви́сѧ , пребы́въ
ꙗ҆́кᲂже бѣ̀ и҆ по вᲂплᲂще́нїи , и҆́же и҆з̾ тебѐ бцⷣе ро́ждьшїисѧ неи҆змѣ́нныи
гдⷭ҇ь .

=пѣ́снь , г҃ . і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Жеѕло́мъ вᲂз̾держа́нїѧ ,
страстно́е мо́ре ѻ҆́ч҃е раз̾дѣли́въ , преше́лъ є҆сѝ не и҆стᲂпле́нъ . и҆
предѣ́лъ дᲂсти́же и҆́стиннагѡ без̾стра́стїѧ , и҆ бг҃ᲂви бесѣ́дᲂва ᲂу҆ма̀
чистᲂто́ю . ~Вᲂз̾ше́дъ прпⷣбне на высᲂтꙋ̀ дᲂбрᲂдѣ́телей , зна́емь бы́сть
ми́рᲂви . на стᲂлпѣ́ бо стᲂѧ̀ вᲂз̾вы́шенъ , и҆ свѣ́тлѡ вᲂдрꙋже́нъ на ка́мени
бж҃їѧ ра́зꙋма . ~Всѣ́ми кᲂзньмѝ бѣсо́вскими ꙗ҆ви́сѧ непᲂкᲂлѣби́мъ чꙋ́дне .
на сто́лпъ ᲂу҆́бѡ тѣ́ло на землѝ вᲂз̾не́съ , дш҃ꙋ же впери́лъ є҆сѝ
къ нбⷭ҇нымъ . =боⷢ҇ . И҆=зба́ви мѧ страсте́й наше́ствїѧ влⷣчце , и҆ бᲂрю́щихъ
вра́гъ свᲂбᲂдѝ . и҆ ᲂу҆твердѝ на ка́мени бж҃їѧ во́ли . и҆ дш҃ꙋ мᲂю̀ прᲂсвѣтѝ
бжⷭ҇твенымъ свѣ́тᲂмъ .

=сѣда́ленъ . гла́съ , а҃ . Н=а сто́лпъ себѐ вᲂз̾вы́силъ є҆сѝ ѻ҆́ч҃е ,
вᲂз̾держа́нїемъ данїи́ле пло́ть и҆з̾нꙋри́лъ є҆сѝ . тѣ́мже и҆ дꙋ́хᲂви сᲂсꙋ́дъ
дᲂсто́инъ бы́лъ є҆сѝ . вла́сть же бжⷭ҇твенꙋю вᲂспрїе́мъ требл҃же́нне , недꙋ́ги
всѧ́кїѧ ѿго́ниши , вѣ́рᲂю чтꙋ́щимъ па́мѧть твᲂю̀ . =сла́ва , и҆ ны́нѣ , боⷢ҇ .
О=у҆пᲂва́нїе хрⷭ҇тїа́нѡмъ прест҃а́ѧ дв҃о , є҆го́же рᲂдила̀ є҆сѝ бг҃а , па́че
ᲂу҆ма̀ и҆ сло́ва , непреста́ннѡ мᲂлѝ с̾ вы́шними си́лами , да́ти ѡ҆ставле́нїе
грѣхо́въ всѣ́мъ , и҆ и҆справле́нїе житїю̀ , и҆́же вѣ́рᲂю и҆ любо́вїю при́снѡ
тѧ̀ сла́вѧщимъ . =крⷭ҇тᲂбоⷢ҇ . Н=ескве́рнаѧ а҆́гница , а҆́гньца и҆ па́стырѧ
ви́сѧща ме́ртва на́ древѣ зрѧ́щи , рыда́ющи вѣща́ше , мт҃рьски вᲂсклица́ющи ;
ка́кѡ претерплю̀ твᲂѐ є҆́же па́че сло́ва сн҃е мо́й сни́тїе , и҆ во́льныѧ
стра́сти , бж҃е пребл҃гі́и .

=пѣ́снь , д҃ . і҆рмо́съ . Т=ы́ ми хрⷭ҇тѐ гдⷭ҇ь , ты́ же и҆ си́ла ми , ты́ ми
бг҃ъ , ты́ ми ра́дᲂванїе . не ѡ҆ста́вль нѣ́дра ѻ҆́ч҃а , но ми́лᲂстїю си на́шꙋ
нищетꙋ̀ пᲂсѣти́въ . тѣ́мъ съ прᲂро́кѡмъ а҆вва́кꙋмᲂмъ зᲂвꙋ̀ , си́лѣ твᲂе́й
сла́ва чл҃кᲂлю́бче . ~Ꙗ҆́кѡ свѣтᲂза́рнᲂе сл҃нце ѻ҆́ч҃е прⷭ҇нѡбл҃же́нне ,
на стᲂлпѣ̀ блиста́юща ви́дѣлъ є҆сѝ бж҃їѧ раба̀ сѷмеѡ́на . и҆ и҆стека́ющими
ѿ тᲂгѡ̀ бжⷭ҇твеными свѣтлᲂстьмѝ , бжⷭ҇твенѡ ѡ҆зари́сѧ данїи́ле . и҆ во слѣ́дъ
тᲂгѡ̀ житїѧ̀ хᲂди́лъ є҆сѝ . ~Бѣсо́вскїѧ пᲂлкѝ ѻ҆рꙋ́жїи вѣ́ры пᲂбѣди́лъ
є҆сѝ , стрꙋѧ́ми же пᲂтᲂпи́лъ є҆сѝ мᲂли́твъ . па́гꙋбꙋ тѣ́хъ ѻ҆́ч҃е ѿгна́въ ,
ю҆́же твᲂрѧ́хꙋ пла́вающимъ . спа́слъ є҆сѝ вѣ́рᲂю пᲂю́щїѧ , си́лѣ твᲂе́й
сла́ва чл҃кᲂлю́бче . ~Ѡ҆прѧ́таѧ ѻ҆́ч҃е са́мъ себѐ всебл҃же́нне , всю̀ но́щь
стᲂѧ́ше ꙗ҆́кѡ беспло́тенъ . не дрема́нно дш҃е́внᲂе ѻ҆́ко и҆мѣ́ѧ , и҆ чи́сто
ꙗ҆́кᲂже зерца́ло дх҃о́внᲂю заре́ю . и҆ бжⷭ҇твенаѧ ꙗ҆вле́нїѧ чи́стымъ по́мыслᲂмъ
прїе́млѧ . =боⷢ҇ . З=ако́ни ѡ҆ тебѣ̀ є҆стества̀ ᲂу҆праздни́шасѧ .
закᲂнᲂда́вца бо сло́ва рᲂдила̀ є҆сѝ , па́че вины̀ ꙗ҆́кѡ вᲂи́стинꙋ пречⷭ҇таѧ и҆
сло́ва , без̾слᲂве́сїѧ и҆зба́вльшагѡ ро́дъ чл҃ческїи , вѣ́рнѡ пᲂю́щихъ . си́лѣ
твᲂе́й сла́ва чл҃кᲂлю́бче .

=пѣ́снь , є҃ . і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те
незахᲂдѧ́и , пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆
к̾ свѣ́тꙋ запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Да без̾сме́ртнаѧ
сла́вы пᲂлꙋчи́ши , плᲂтьска́ѧ ᲂу҆мертви́лъ є҆сѝ ѻ҆́ч҃е жела́нїѧ . и҆
страсте́й стремле́нїѧ ѡ҆бꙋзда́лъ є҆сѝ , вᲂз̾держа́нїемъ и҆ трꙋды̀ . и҆ рѣка̀
чꙋде́съ ꙗ҆ви́сѧ , и҆ и҆сто́чникъ и҆сцѣле́нїи сла́вне . ~Є҆ю́же хᲂжда́ше стезе́ю
ѻ҆́ч҃е на землѝ , сѷмеѡ́нъ чꙋ́дныи во ᲂу҆́жасѣ бы́вшꙋ тѝ бл҃же́нне ꙗ҆ви́сѧ ,
пᲂказа́ѧ тебѣ̀ со двѣма̀ а҆́нг҃лѡма . грѧдѝ глаго́лѧ ста́ни ᲂу҆менѐ , къ бг҃ꙋ
вᲂз̾выша́ѧсѧ благᲂда́тїю . ~Прᲂсвѣща́емь заре́ю ѻ҆́ч҃е невече́рнею , и҆
бжⷭ҇твенымъ блиста́нїемъ . бѣсо́вскїи мра́къ , и҆ страстнꙋ́ю мглꙋ̀ ѿгна́лъ
є҆сѝ . и҆ ꙗ҆ви́сѧ сто́лпъ свѣтᲂзра́ченъ , и҆ лѣ́ствица вᲂи́стинꙋ къ бг҃ꙋ
вѣ́рныѧ вᲂз̾вᲂдѧ́щи . =боⷢ҇ . В=лⷣкꙋ ро́ждьши , ꙗ҆ви́сѧ пребо́льши вы́шнихъ
си́лъ , и҆ земны́хъ є҆стество̀ ѡ҆бᲂжи́ла є҆сѝ ѻ҆трᲂкᲂви́це бг҃ᲂневѣ́стнаѧ .
тѣ́мъ бцⷣꙋ тѧ̀ и҆́стиннꙋю , дш҃е́ю и҆ ꙗ҆зы́кѡмъ вѣ́рнїи дв҃о сла́вимъ .

=пѣ́снь , ѕ҃ . і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ мᲂѧ̀ ,
и҆ и҆з̾ глꙋбины̀ ѕѡ́лъ вᲂз̾веди́ мѧ мᲂлю́сѧ , к̾ тебѣ́ бо вᲂз̾ва́хъ и҆
ᲂу҆слы́ша мѧ , бж҃е спасе́нїѧ мᲂегѡ̀ . ~Оу҆́мъ тво́й къ бг҃ꙋ приближе́нїемъ
ѡ҆блиста́емь , не ѡ҆пали́мъ сладᲂстра́стнымъ ѻ҆гне́мъ ѻ҆́ч҃е пребы́сть . и҆
страсте́й вы́шши , и҆ є҆́же к̾ пло́ти пристра́стїѧ превы́шши . ~Вᲂды̀
живᲂтво́рны , дарᲂва́нїи дх҃о́вныхъ и҆спо́лньшисѧ твᲂѧ̀ дш҃а бг҃ᲂмꙋ́дре
пребᲂга́те . рѣ́ки и҆стᲂчѝ и҆сцѣле́нїи вᲂи́стинꙋ , стрꙋю̀ страсте́й
и҆ссꙋша́юща . =боⷢ҇ . Т=ѧ̀ пред̾ста́тельницꙋ вѣ́рнїи , и҆ стѣ́нꙋ всѝ
стѧжа́хᲂмъ , и҆́же во глꙋбинѣ̀ ѕлы́хъ и҆ мᲂлво́ю скᲂрбе́й при́снѡ
трꙋжда́ющесѧ . бцⷣе є҆ди́на земны́мъ прибѣ́жище .

=кᲂнда́к̾ . гла́съ , и҃ . Ꙗ҆́=кѡ ѕвѣзда̀ мнᲂгᲂсвѣ́тлаѧ вᲂз̾ше́дъ бл҃же́нне
на сто́лпъ , ми́ръ прᲂсвѣти́лъ є҆сѝ прпⷣбными дѣ́лы свᲂи́ми . и҆ тмꙋ̀ пре́лести
ѿгна́лъ є҆сѝ ѻ҆́ч҃е . тѣ́мже мо́лимсѧ ны́нѣ , ѡ҆блиста́й въ сердца́хъ ра́бъ
твᲂи́хъ , незахᲂдѧ́щїи свѣ́тъ ра́зꙋма . =и҆́кᲂсъ . П=ѣ́снь скве́рна
к̾ пᲂхвале́нїю по́двигъ твᲂи́хъ ѻ҆́ч҃е прино́ситсѧ . не и҆́мамъ бо чи́сто срⷣце
мᲂѐ , ꙗ҆́кѡ сїѐ сра́мно ѡ҆калѧ́хъ . пᲂда́ждь мѝ сло́во ст҃е чи́сто ,
вᲂспѣва́ти твᲂѐ житїѐ , є҆мꙋ́же ᲂу҆диви́шасѧ вᲂи́стинꙋ а҆́нг҃ли . и҆́бо бы́лъ
є҆сѝ ꙗ҆́кᲂже без̾сме́ртенъ , прїе́мъ свѣ́тъ незахᲂдѧ́щїи ра́зꙋма .

=пѣ́снь , з҃ . і҆рмо́съ . Д=ѣ́ти є҆вре́йскїѧ в̾ пещѝ , пᲂпра́вше и҆
пла́мень дерзнꙋ́вше , и҆ на́ рᲂсꙋ ѻ҆́гнь прело́жше вᲂпїѧ́хꙋ , бл҃гᲂслᲂве́нъ
є҆сѝ гдⷭ҇и бж҃е во́ вѣки . ~Чи́ни а҆́нг҃льстїи твᲂемꙋ̀ стᲂѧ́нїю ᲂу҆диви́шасѧ
всебл҃же́нне бг҃ᲂно́се . съ пло́тїю бо тѣ́хъ житїѐ вᲂспрїе́мъ , вᲂпїѧ́ше ,
бл҃гᲂслᲂве́нъ є҆сѝ гдⷭ҇и бж҃е во́ вѣки . ~Высᲂто́ю невеще́ственагѡ житїѧ̀ , и҆
прᲂро́чества сїѧ́ѧ свѣтᲂзаре́нїемъ . и҆сцѣле́нїи на́мъ ѡ҆блиста́лъ є҆сѝ
зарю̀ , бл҃гᲂче́стнѡ чтꙋ́щимъ тѧ̀ данїи́ле чꙋдᲂно́сне . ~Разᲂрѝ страсте́й
мᲂи́хъ мглꙋ̀ , свѣ́тᲂмъ пребл҃же́нне твᲂи́хъ мл҃твъ . и҆ на стезю̀ жи́зни
наста́ви , вᲂпїю́ща , бл҃гᲂслᲂве́нъ бг҃ъ ѻ҆ц҃ъ на́шихъ . =боⷢ҇ . М=и́лᲂстива
мѝ бꙋ́ди дв҃о , и҆ ᲂу҆ѧ́звлена мѧ̀ ѻ҆рꙋ́жїемъ грѣха̀ , врачевство́мъ твᲂеѧ̀
мᲂли́твы и҆сцѣлѝ . бл҃гᲂслᲂве́нъ пᲂю́ща пло́дъ чре́ва твᲂегѡ̀ .

=пѣ́снь , и҃ . і҆рмо́съ . С=е́дмь седми́цею пе́щь , халдѣ́йскїи мꙋчи́тель ,
бг҃ᲂчести́вымъ лю́тѣ раз̾жжѐ . си́лᲂю же лꙋ́чшею спасе́ныхъ ви́дѣвъ , твᲂрцꙋ̀
и҆ и҆зба́вителю вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте
лю́дїе , и҆ превᲂзнᲂси́те є҆гѡ̀ во́ вѣки . ~Жела́нїѧ кᲂне́чнагѡ и҆ дᲂбро́ты
кра́йнїѧ ѻ҆́ч҃е бг҃ᲂно́се и҆звѣ́стнѡ дᲂсти́глъ є҆сѝ , крило́ма ѡ҆блегчева́ѧсѧ
дᲂбрᲂдѣ́тельныхъ дѣ́лъ . и҆ со беспло́тными данїи́ле зᲂве́ши , дѣ́ти
бл҃гᲂслᲂви́те , сщ҃е́ннїи вᲂспо́йте лю́дїе , и҆ превᲂзнᲂси́те є҆гѡ̀
во́ вѣки . ~Бж҃їѧ тѧ̀ си́ла ꙗ҆вле́но ᲂу҆крѣ́пльши , терпѣ́ти зи́мнꙋю бѣдꙋ̀
сᲂтвᲂрѝ , и҆ со́лнечныи зно́й , и҆ гнᲂе́нїѧ твᲂеѧ̀ пло́ти . и҆ є҆́же ѿ неѧ̀
бы́вшихъ черве́й ѡ҆ѕлᲂбле́нїе . вᲂпїю́ща , дѣ́ти бл҃гᲂслᲂви́те , сщ҃е́ннїи
вᲂспо́йте лю́дїе , и҆ превᲂзнᲂси́те є҆гѡ̀ во́ вѣки . ~Но́выи ты̀ ꙗ҆ви́сѧ
і҆́ѡвъ данїи́ле дᲂстᲂчꙋ́дне , мно́жествᲂмъ и҆скꙋше́нїй ѡ҆б̾стᲂи́мъ и҆
печа́льми . дв҃дᲂвꙋ кро́тᲂсть , и҆ і҆а́кѡвле без̾ѕло́бїе , и҆ цѣлᲂмꙋ́дрїе
і҆ѡ́сифᲂво пᲂдража́лъ є҆сѝ . вᲂпїѧ̀ , дѣ́ти бл҃гᲂслᲂви́те , сщ҃е́ннїи
вᲂспо́йте лю́дїе , и҆ превᲂзнᲂси́те є҆гѡ̀ во́ вѣки . =боⷢ҇ . И҆́=же бцⷣꙋ
влⷣчце прест҃а́ѧ мꙋ́дрствꙋющїи тѧ̀ , глаго́лѡмъ пᲂслѣ́дꙋюще твᲂи́мъ всепѣ́таѧ
тѧ̀ ны́нѣ ᲂу҆бл҃жа́емъ , ꙗ҆́кѡ бг҃а бл҃же́ннагѡ рᲂдила̀ є҆сѝ на́мъ . є҆го́же
во двᲂю̀ сꙋществꙋ̀ , є҆ди́нѣмъ же сᲂста́вᲂмъ , вᲂспѣва́юще вᲂпїе́мъ ,
сщ҃е́ннїи по́йте лю́дїе , и҆ превᲂзнᲂси́те є҆гѡ̀ во́ вѣки .

=пѣ́снь , ѳ҃ . і҆рмо́съ . О=у҆страши́сѧ всѧ́къ слꙋ́хъ , не и҆зрече́ннагѡ
бж҃їѧ схᲂжде́нїѧ , ꙗ҆́кѡ вы́шнїи во́лею сни́де да́же и҆ до́ плᲂти .
ѿ дв҃ческагѡ бо чре́ва бы́въ ᲂу҆́бѡ чл҃къ . тѣ́мже тѧ̀ пречⷭ҇тꙋю бцⷣꙋ , вѣ́рнїи
велича́емъ . ~Сѐ тебѣ̀ две́ри нбⷭ҇ныѧ ѿверзо́шасѧ . преста́вльшꙋсѧ , и҆
тече́нїе скᲂнча́вшꙋ ѻ҆́ч҃е . и҆ а҆́нг҃льстїи чи́нᲂве вᲂспрїи́мше .
вѣнцеда́вецъ же хрⷭ҇то́съ , сла́вᲂю вѣнча́ тѧ и҆ пра́вдᲂю . є҆го́же пᲂю́ще
вѣ́рнїи велича́емъ . ~Ꙗ҆́кѡ кри́нъ ѻ҆́ч҃е се́льныи , в̾ раѝ вᲂз̾держа́нїѧ
прᲂцвѣ́лъ є҆сѝ . и҆ ꙗ҆́кѡ кипари́съ на высᲂтѣ̀ дᲂдрᲂдѣ́телей прᲂзѧ́блъ є҆сѝ
сᲂверше́нїѧ . ꙗ҆́кѡ ма́слина ѱало́мски ꙗ҆ви́лсѧ є҆сѝ , лица̀ и҆ сердца̀ на́ша
пᲂмазꙋ́ѧ , ма́слᲂмъ бᲂлѣ́зней твᲂи́хъ . ~Сто́лпъ тѧ̀ ѡ҆снᲂва́нїемъ
дᲂбрᲂдѣ́телей ᲂу҆твержда́емъ тва́рь пᲂзна̀ . забра́ло непᲂкᲂлѣби́мо . чꙋде́съ
и҆сто́чникъ . приста́нище ти́хᲂе . и҆сцѣле́ней сᲂкро́вище . прїѧ́телище дх҃ꙋ .
тѣ́мъ твᲂю̀ дне́сь данїи́ле сᲂтвᲂрѧ́емъ па́мѧть . ~Сл҃нца дне́сь на́мъ вᲂсїѧ̀
свѣтлѣ́йши прпⷣбне , бжⷭ҇твенаѧ па́мѧть твᲂѧ̀ . вѣ́рныхъ срⷣца̀ прᲂсвѣща́ющи
свѣ́тᲂмъ пра́вды . тмꙋ́же ѿгᲂнѧ́щи дш҃етлѣ́нныхъ страсте́й . ю҆́же сᲂверша́юще
бл҃гᲂче́стнѡ вᲂспѣва́емъ тѧ̀ . =боⷢ҇ . П=ᲂщадѝ сп҃се рᲂжде́исѧ , и҆ сᲂхрани́въ
ро́ждьшꙋю тѧ̀ нетлѣ́ннꙋ по ржⷭ҇твѣ̀ , є҆гда̀ сѧ́деши сꙋди́ти всѧ́ческимъ .
без̾зако́нїѧ пре́зри и҆ грѣхѝ мᲂѧ̀ , ꙗ҆́кѡ без̾грѣ́шенъ . ꙗ҆́кѡ бг҃ъ
ми́лᲂстивъ и҆ чл҃кᲂлю́бецъ .

=свѣти́ленъ . Т=вᲂѧ̀ по́двиги сто́лпъ вᲂпїе́тъ гла́сы неглаго́лаными .
ѿ ню́дꙋ же ꙗ҆́кѡ свѣ́щникъ свѣтᲂно́сенъ прᲂсїѧ́лъ є҆сѝ ѻ҆́ч҃е , ѡ҆зарѧ́ѧ всю̀
тва́рь . =боⷢ҇ . Т=ѧ̀ пѣ́сньми немо́лчными ᲂу҆бл҃жа́емъ дв҃о . ꙗ҆́кѡ ѿ трⷪ҇цы
є҆ди́нагѡ рᲂдила̀ є҆сѝ бцⷣе , и҆ нᲂси́вши бжⷭ҇твеными рꙋка́ма пресꙋ́щнᲂе
сло́во , непрело́жнѡ и҆ неи҆змѣ́ннѡ .

