=МЦⷭ҇А ТОГО́ЖЕ ВО В҃ ДН҃Ь=

=ст҃а́гѡ прᲂро́ка а҆в̾ва́кꙋма . =В=е́черъ , на гдⷭ҇и вᲂзва́хъ , стихѣ́ры .
гла́съ , д҃ . поⷣ . ꙗ҆́=кѡ до́блѧ . ~А҆в̾ва́кꙋмъ чꙋ́дныи ,꙳ зарю̀
дх҃а прїе́мъ ,꙳ бы́сть ве́сь бжⷭ҇твенъ .꙳ сꙋде́й нече́стїе ,꙳ и҆ сꙋ́дъ
непра́ведныи ,꙳ зрѧ̀ негᲂдꙋ́етъ .꙳ нра́вы пᲂказꙋ́ѧ пра́вᲂсть хрⷭ҇та̀ и҆ влⷣки ,꙳
бг҃ᲂлю́бнѡ и҆ те́плᲂю мы́слїю ,꙳ ꙗ҆́кѡ ᲂу҆тѣшнѧ́емь раз̾гара́етсѧ . ~На
бжⷭ҇твенѣй стᲂѧ̀ стражѝ ,꙳ честны́и а҆в̾ва́кꙋмъ ,꙳ слы́шаше та́инство ,꙳ є҆́же
к̾ на́мъ твᲂегѡ̀ прише́ствїѧ хрⷭ҇тѐ неи҆зрече́ннᲂе .꙳ и҆ прᲂпᲂвѣ́данїе
твᲂѐ ,꙳ прᲂро́чествꙋетъ ꙗ҆́вственѣ ,꙳ прᲂви́дѧ и҆ премꙋ́дрыѧ а҆пⷭ҇лы ꙗ҆́кᲂже
кᲂнѝ ,꙳ ꙗ҆зы́къ мнᲂгᲂплеме́нныхъ ,꙳ вᲂз̾мꙋща́юща мо́ре . =Ѻ҆́= гдⷭ҇ѣ ра́дꙋѧсѧ
бѕ҃ѣ сп҃сѣ свᲂе́мъ ,꙳ бг҃ᲂглаго́ливе сла́вне веселѧ́сѧ .꙳ и҆ та́мѡ сꙋ́щагѡ
сїѧ́нїѧ зарю̀ прїе́мъ ,꙳ и҆ свѣ́тᲂмъ бг҃ᲂдѣ́льнымъ ,꙳ мы́сленѡ
прᲂсвѣща́емь .꙳ и҆́же па́мѧть твᲂю̀ всепра́здньственꙋю ,꙳ вѣ́рᲂю твᲂрѧ́щїѧ ,꙳
напа́стей и҆ бѣ́дъ ,꙳ твᲂи́ми мл҃твами и҆зба́ви . =и҆́ны , стихѣ́ры , бцⷣѣ .
гла́съ , то́йже . Т=ꙋ́чами дх҃а ст҃а́гѡ пречⷭ҇таѧ ,꙳ мᲂю̀ мы́сль ѡ҆рᲂсѝ ,꙳
и҆́же ка́плю ро́ждьши ,꙳ хрⷭ҇та̀ без̾мѣ́рнꙋю .꙳ без̾зако́нїѧ земны́хъ ,꙳
щедро́тами ѡ҆мы́вшꙋю .꙳ и҆з̾сꙋшѝ и҆сто́чникъ страсте́й мᲂи́хъ .꙳ и҆ пᲂто́ка
спᲂдо́би мѧ пи́щи ,꙳ при́снѡ живо́тнᲂю сѝ мл҃твᲂю . ~По́дъ землю низве́рженъ
бы́хъ ,꙳ грѣхѝ ᲂу҆мертви́хсѧ ,꙳ дш҃е́вными страстьмѝ и҆ тѣле́сными .꙳ тѣ́мже
тмо́ю пᲂкрыва́юсѧ ѿча́ѧнїѧ .꙳ но вᲂз̾дви́гни мѧ нн҃ѣ ,꙳ к̾ жи́зни нетлѣ́ннѣй
наставлѧ́ющи мѧ̀ ,꙳ к̾ вы́шнемꙋ ѻ҆те́чествꙋ ,꙳ и҆дѣ́же гла́съ чи́стъ
пра́з̾днꙋющихъ ,꙳ и҆ и҆дѣ́же свѣ́тъ лица̀ твᲂегѡ̀ хрⷭ҇тѐ . ~Ꙗ҆́же бг҃а
не в̾мѣсти́маго ,꙳ въ чре́во свᲂѐ в̾мѣ́щши ,꙳ чл҃кᲂлю́бнѡ чл҃ка бы́вша ,꙳ и҆
на́ше смѣше́нїе и҆з̾ тебѐ прїе́мша ,꙳ и҆ ѡ҆бᲂжи́вшаго ꙗ҆́вѣ .꙳ непре́зри
менѐ пречⷭ҇таѧ ,꙳ ны́нѣ скᲂрбѧ́ща .꙳ но ᲂу҆ще́дри в̾ско́рѣ ,꙳ и҆ всѧ́кїѧ
вражды̀ ,꙳ и҆ вре́да лꙋка́вагѡ свᲂбᲂдѝ . =сла́ва , и҆ ны́нѣ , боⷢ҇ . Т=ма́ми
пречи́стаѧ ѡ҆бѣща́хсѧ ,꙳ пᲂкаѧ́нїе ѡ҆ мᲂи́хъ сᲂтвᲂри́ти сᲂгрѣше́нїихъ .꙳ но
не ѡ҆ставлѧ́етъ мѧ̀ ,꙳ непᲂдо́бныи мо́й ѕлы́и ѻ҆бы́чай .꙳ сегѡ̀ ра́ди
вᲂпїю́ ти ,꙳ и҆ припа́даѧ мᲂлю́сѧ ,꙳ ты́ мѧ влⷣчце и҆змѝ такᲂва́гѡ
тᲂмле́нїѧ ,꙳ наставлѧ́ющи к̾ лꙋ́чшимъ ,꙳ и҆ спасе́нїѧ бли́зъ сꙋ́щимъ .
=крⷭ҇тᲂбоⷢ҇ . А҆́=гньца и҆ па́стырѧ ,꙳ на́ древѣ ꙗ҆́кѡ ᲂу҆зрѣ̀ ,꙳ а҆́гница
ро́ждьшаѧ рыда́ше ,꙳ и҆ мт҃рьски тебѣ̀ вѣща́ше ,꙳ сн҃е вᲂз̾желѣ́нне ,꙳ ка́кѡ
на́ древѣ крⷭ҇тнѣмъ ,꙳ вᲂз̾дви́жесѧ дᲂлгᲂтерпѣли́ве ;꙳ ка́кѡ рꙋ́цѣ свᲂѝ и҆
но́зѣ свᲂѝ сло́ве ,꙳ пригвᲂздѝ без̾зако́нники ,꙳ и҆ кро́вь свᲂю̀ и҆злїѧ́лъ
є҆сѝ влⷣко .

Н=а ᲂу҆́трени . ѻ҆́ба кано́на , во ѻ҆кта́и . и҆ пррⷪ҇кꙋ , на д҃ . кано́нъ ,
твᲂре́нїе ѳеѡ́фанᲂво . гла́съ , д҃ . пѣ́снь , а҃ . і҆рмо́съ . В=ᲂспᲂю́ ти гдⷭ҇и
бж҃е мо́й , ꙗ҆́кѡ и҆зведѐ лю́ди и҆з̾ рабо́ты є҆ги́петскїѧ . пᲂкры́ же
ѻ҆рꙋ́жїе фараѡ́не и҆҆ си́лꙋ .

=запѣ́въ : С=т҃ы́и прᲂро́че а҆в̾ва́кꙋме , мᲂлѝ бг҃а ѡ҆ на́съ . ~Оу҆мꙋ́дри мѧ
гдⷭ҇и бж҃е мо́й , твᲂегѡ̀ пррⷪ҇ка а҆в̾ва́кꙋма , пѣ́ти бжⷭ҇твенагѡ и҆
бл҃гᲂда́тїю сѝ прᲂсвѣтѝ бл҃же срⷣце мᲂѐ . ~Дᲂко́лѣ гдⷭ҇и пррⷪ҇къ гл҃етъ ,
вᲂзᲂпїю̀ к̾ тебѣ̀ , и҆ не ᲂу҆слы́шиши . в̾скꙋ́ю же мѝ пᲂказа́лъ є҆сѝ ,
сꙋде́й нече́стїе . ~Честнꙋ́ю па́мѧть твᲂю̀ пррⷪ҇че , твᲂрѧ́щїѧ бл҃гᲂче́стнѡ ,
твᲂи́ми мᲂльба́ми ѿ бѣ́дъ и҆зба́ви , и҆ лю́тыхъ нахᲂжде́нїи . =боⷢ҇ . Б=г҃ъ
ст҃ы́и ꙗ҆ви́сѧ , внегда̀ прибли́жисѧ вре́мѧ , и҆з̾ тебѐ бцⷣе , бы́въ ꙗ҆́кѡ
чл҃къ , да спасе́тъ чл҃ка .

=пѣ́снь , г҃ . і҆рмо́съ . Л=ꙋ́къ си́льныхъ и҆знемо́же , а҆ не́мᲂщнїи
препᲂѧ́сашасѧ си́лᲂю . сегѡ̀ ра́ди вᲂз̾весели́сѧ , ѡ҆́ гдⷭ҇ѣ срⷣце мᲂѐ .
~Вᲂз̾зрѣ́нїемъ к̾ бг҃ꙋ вᲂз̾выша́емь , и҆ свѣтᲂда́ньми , и҆́же ѿ негѡ̀
прᲂсвѣща́емь , бꙋ́дꙋщихъ пред̾зрѧ́ще , бг҃ᲂꙗ҆вле́нне преѡ҆браже́нїе . ~Всѧ́кꙋ
дᲂбрᲂдѣ́тель , сᲂдержа́лъ є҆сѝ . всѧ́кꙋ же ѕло́бꙋ ѿ ᲂу҆ма̀ вᲂз̾ненави́дѣлъ
є҆сѝ . и҆ пра́веднѡ , без̾зако́ннꙋющихъ , вᲂз̾гнꙋша́сѧ пребл҃же́нне .
~Рече́нїемъ ст҃а́гѡ дх҃а , ты̀ ꙗ҆́кѡ чи́стъ в̾вѣ́рилсѧ є҆сѝ ꙗ҆снѣ́йше ,
прᲂро́чествꙋѧ бꙋ́дꙋщихъ с̾бытїѐ , дᲂстᲂчꙋ́дне . =боⷢ҇ . Г=ᲂра̀ дᲂбрᲂдѣ́тельми
присѣ́ннаѧ . и҆з̾ неѧ́же влⷣка рабᲂлѣ́пнѡ прїи́де , рабо́ты свᲂбо́ждь чл҃ки ,
ꙗ҆ви́ласѧ є҆сѝ пречⷭ҇таѧ .

=сѣда́ленъ . гла́съ , д҃ . Н=а бжⷭ҇твенѣй стра́жи ста́лъ є҆сѝ бл҃же́нне , и҆
разꙋмѣ́лъ є҆сѝ бж҃їе прише́ствїе , прᲂро́ческима ѻ҆чи́ма бг҃ᲂдх҃нᲂве́нне .
тѣ́мже и҆ вᲂзᲂпи́лъ є҆сѝ а҆в̾ва́кꙋме со́ страхᲂмъ . гдⷭ҇и ᲂу҆слы́шахъ стра́шнᲂе
прише́ствїе твᲂѐ . и҆ вᲂспѣва́ю тѧ , в̾ пло́ть бре́ннꙋю ѿ дв҃ы во́лею
ѡ҆бле́кшасѧ . =сла́ва , и҆ ны́нѣ , боⷢ҇ . С=ъ бг҃ᲂмъ бцⷣе прибѣго́хъ въ тво́й
бжⷭ҇твеныи пᲂкро́въ а҆́зъ ѻ҆каѧ́нныи , призыва́ѧ мᲂлю́сѧ , пᲂми́лꙋй чⷭ҇таѧ ,
ꙗ҆́кѡ превзыдо́ша мѝ главꙋ̀ грѣсѝ . и҆ ᲂу҆жаса́юсѧ влⷣчце мꙋ́ки , и҆
трепе́щꙋ , мᲂльбꙋ̀ сᲂтвᲂрѝ чⷭ҇таѧ к̾ сн҃ꙋ свᲂемꙋ̀ , ѿ си́хъ и҆зба́вити мѧ̀ .
=крⷭ҇тᲂбоⷢ҇ . И҆́=же ѿ без̾нача́льнагѡ ѻ҆ц҃а ро́ждьшасѧ , ꙗ҆́же в̾ пᲂслѣ́днѧѧ
тѧ̀ пло́тїю ро́ждьшаѧ на крⷭ҇тѣ̀ ви́сима зрѧ́щи хрⷭ҇тѐ , ᲂу҆вы̀ вᲂз̾желѣ́нныи
і҆с҃е вᲂпїѧ́ше . ка́кѡ сла́вимыи ꙗ҆́кѡ бг҃ъ ѿ а҆́нг҃лъ , ѿ без̾зако́нныхъ ны́нѣ
челᲂвѣ́къ сн҃е во́лею распина́ешисѧ . пᲂю́ тѧ дᲂлгᲂтерпѣли́ве .

=пѣ́снь , д҃ . і҆рмо́съ . Т=вᲂегѡ̀ на землѝ ꙗ҆вле́нїѧ хрⷭ҇тѐ бж҃е ,
прᲂпᲂвѣ́даѧ пррⷪ҇къ прише́ствїе , с̾ весе́лїемъ вᲂпїѧ́ше , сла́ва си́лѣ
твᲂе́й гдⷭ҇и . ~Свѣтᲂви́денъ дᲂбрᲂдѣ́телїю ꙗ҆ви́сѧ бг҃ᲂдх҃нᲂве́нне , и҆ свѣ́тъ
невече́рнїи вᲂз̾вѣсти́лъ є҆сѝ . є҆мꙋ́же ны́нѣ вѣ́рᲂю зᲂве́мъ , сла́ва си́лѣ
твᲂе́й гдⷭ҇и . ~И҆́же всесвѣ́тлаѧ бл҃гᲂда́ть дх҃а , бᲂга́тнѡ все́льшисѧ в̾ тѧ̀
премꙋ́дре , прᲂро́ка сᲂвершѝ . всѣ́мъ сп҃са вᲂз̾вѣща́юща . ~Слꙋ́хᲂмъ ѡ҆гла́шьсѧ
вседержи́телѧ , бл҃гᲂгᲂвѣ́йнѡ ᲂу҆бᲂѧ́сѧ ѽ чꙋ́дне . разꙋмѣ́въ же дѣ́ла сегѡ̀ ,
во ᲂу҆́жасѣ бы́лъ є҆сѝ . =боⷢ҇ . К=ᲂвче́гъ свидѣ́нїѧ тѧ̀ дв҃о пи́шетъ , хлѣ́бъ
и҆́стинныѧ жи́зни прїе́мшꙋ чⷭ҇таѧ , сло́во , ѻ҆ц҃ꙋ сᲂприснᲂсꙋ́щнᲂе .

=пѣ́снь , є҃ . і҆рмо́съ . В=ᲂз̾сїѧ́выи свѣ́тъ и҆ прᲂсвѣще́й ᲂу҆́тро , и҆
пᲂказа́выи де́нь , сла́ва ти сла́ва ти , і҆с҃е сн҃е бж҃їи . ~Ны́нѣ вᲂз̾дви́жена
ви́дитъ честна́ѧ цр҃кви , сл҃нца на́ древѣ , ꙗ҆́кᲂже прᲂре́клъ є҆сѝ а҆в̾ва́кꙋме
сщ҃е́нне . ~Впери́въ ᲂу҆́мъ , на стра́жи свᲂе́й ста́лъ є҆сѝ пребᲂга́те , и҆
раз̾смᲂтри́лъ є҆сѝ гдⷭ҇не прише́ствїе . ~Велегла́снѡ мꙋ́дре ѡ҆́ бѕ҃ѣ сп҃сѣ
вᲂз̾ра́дꙋюсѧ вᲂпїѧ́ше и҆ вᲂз̾веселю́сѧ , а҆в̾ва́кꙋме бл҃же́нне . =боⷢ҇ .
Ѻ҆=тѧгче́нъ плени́цами мно́гихъ мѝ сᲂгрѣше́ней , к̾ тебѣ̀ прибѣга́ю ,
спаси́ мѧ влⷣчце бцⷣе , вѣ́рнымъ пᲂхвало̀ .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡ҆бразꙋ́ѧ пᲂгребе́нїе тридне́внᲂе ,
пррⷪ҇къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . =Ѿ= ю҆́га бг҃ъ вᲂпло́щьсѧ прїи́де , ꙗ҆́кᲂже прᲂре́клъ є҆сѝ , ѿ негѡ̀
и҆з̾дале́ча прᲂсвѣща́емь , а҆в̾ва́кꙋме пребл҃же́нне . и҆ ми́ръ свѣ́тᲂмъ
ᲂу҆ѧснѝ . ~Ѻ҆зарѝ бж҃е дш҃а пᲂю́щихъ тѧ̀ мᲂльба́ми а҆в̾ва́кꙋма честна́гѡ и҆
бг҃ᲂмꙋ́драгѡ . и҆́же дᲂхнᲂве́нїемъ бжⷭ҇твенымъ прᲂсвѣще́и тᲂгѡ̀ пᲂмышле́нїѧ .
~Вѣща́нїе твᲂѐ , и҆ глаго́лъ бжⷭ҇твеныхъ си́ла бг҃ᲂгла́се про́йде всѧ̀
кᲂнцы̀ , сло́ва бжⷭ҇твенᲂе прише́ствїе на́мъ прᲂро́чествꙋѧ . =боⷢ҇ . С=ꙋ́щагѡ
ѻ҆ц҃ꙋ сн҃а є҆динᲂсꙋ́щна , и҆ без̾нача́льнѡ ро́ждьшемꙋ ꙗ҆́вѣ сᲂвᲂкꙋплѧ́ема ,
в̾ пᲂслѣ́дᲂкъ пло́ть бы́вша , дв҃о рᲂдила̀ є҆сѝ .

=кᲂнда́къ . гла́съ , и҃ . В=ᲂз̾гласи́выи вселе́ннѣй ѿ ю҆́га прише́ствїе
бж҃їе ѿ дв҃ы , а҆в̾ва́кꙋме бг҃ᲂгла́се на бжⷭ҇твенѣй стражѝ пред̾стᲂѧ́нїемъ
слы́шанїѧ ѿ свѣтᲂно́сна а҆́нг҃ла , хрⷭ҇то́во вᲂскресе́нїе вᲂз̾вѣсти́въ
ми́рᲂви . сегѡ̀ ра́ди ве́село зᲂве́мъ тѝ , ра́дꙋисѧ прⷪ҇ркᲂмъ свѣ́тлаѧ
дᲂбро́та .

=пѣ́снь , з҃ . і҆рмо́съ . А҆=враа́мстїи дре́вле въ вавѷло́нѣ ѻ҆́трᲂцы ,
в̾ пещѝ пла́мень пᲂпра́вше хвала́ми вᲂпїю́ще , ѻ҆ц҃ъ на́шихъ бж҃е блгⷭ҇ве́нъ
є҆сѝ . ~Наꙋча́емь бл҃же́нне па́че сло́ва ра́зꙋмꙋ , и҆ прᲂро́чествꙋѧ
мнᲂгᲂсвѣ́тлꙋю свѣщꙋ̀ . в̾зыва́еши ны́нѣ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . ~Сїѧ́нїе трисвѣ́тло , и҆ невече́рнїѧ сла́вы прича́стїе тебѣ̀ дадѐ
хрⷭ҇то́съ . є҆го́же прᲂсла́вилъ є҆сѝ , вᲂпїѧ̀ , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . =боⷢ҇ . В=ъ рᲂдѣ́хъ рᲂдо́въ мт҃и дв҃о ꙗ҆ви́ласѧ є҆сѝ
бл҃гᲂслᲂве́наѧ , па́че ᲂу҆ма̀ сло́ва ро́ждьши вᲂплᲂща́емо . тѣ́мже чⷭ҇таѧ
вᲂспѣва́емъ тѧ̀ .

=пѣ́снь , и҃ . і҆рмо́съ . В=сѧ̀ дѣ́ла бж҃їѧ и҆ всѧ̀ тва́рь бл҃гᲂслᲂви́те
гдⷭ҇а . прпⷣбнїи и҆ смире́нїи срⷣцемъ по́йте лю́дїе , и҆ превᲂзнᲂси́те є҆гѡ̀
во́ вѣки . ~Прᲂсвѣща́емь свѣ́тᲂмъ трисо́лнечнымъ , спᲂдо́билсѧ є҆сѝ
всеи҆зрѧ́дне бжⷭ҇твенымъ па́че є҆стества̀ видѣ́нїемъ . зᲂвы́и , превᲂзнᲂша́ѧ
бг҃а во́ вѣки всѧ̀ . ~Пїѧ̀ ѿ пᲂто́ка пи́щнагѡ , и҆ невеще́ственыхъ видѣ́нїи
и҆спᲂлнѧ́ѧсѧ . сла́вы же прᲂро́ческїѧ прїе́млѧ , ра́дꙋѧсѧ вᲂспѣва́еши хрⷭ҇та̀
во́ вѣки . =Ѽ= бжⷭ҇твенѣй и҆ честнѣ́й пррⷪ҇ка а҆в̾ва́кꙋма красᲂтѣ̀ . се́й бо
со а҆́нг҃льскими ликꙋ́ѧ си́лами , ра́дꙋѧсѧ хрⷭ҇та̀ вᲂспѣва́етъ во́ вѣки .
=боⷢ҇ . М=т҃и ꙗ҆ви́сѧ вᲂи́стинꙋ пре́жде вѣ́къ ѿ ѻ҆ц҃а вᲂсїѧ́вшемꙋ , є҆ди́на бо
ст҃ѣ́йши всѣ́хъ бы́сть , тѧ̀ превᲂзно́симъ чи́стꙋю во́ вѣки .

=пѣ́снь , ѳ҃ . і҆рмо́съ . Р=жⷭ҇тво́ ти нетлѣ́нно ꙗ҆ви́сѧ , бг҃ъ и҆з̾ бᲂкꙋ̀
твᲂе́ю про́йде . пло́ть нᲂсѧ̀ ꙗ҆ви́сѧ на землѝ , съ чл҃ки по́жилъ є҆́сть , тѧ̀
бцⷣе тѣ́мъ всѝ велича́емъ . ~Блиста́етъ па́мѧть твᲂѧ̀ пррⷪ҇че , свѣ́тлꙋ
и҆спꙋща́ющи зарю̀ твᲂегѡ̀ бг҃ᲂгла́сїѧ . и҆ твᲂегѡ̀ ᲂу҆че́нїѧ и҆ прᲂро́чества ,
тѧ̀ чтꙋ́щимъ а҆в̾ва́кꙋме пребл҃же́нне . ~Прᲂпᲂвѣ́давъ гдⷭ҇а сла́вы . и҆ сегѡ̀
прᲂре́къ прише́ствїе ѿ ст҃ы́ѧ дв҃ы прᲂѧвле́ннѡ , бы́вшее и҆збы́вшесѧ ви́дѧ
всеселѧ́шесѧ , а҆в̾ва́кꙋме бг҃ᲂбл҃же́нне . ~Ра́дꙋютсѧ всѝ пррⷪ҇цы ,
в̾ ра́дᲂстныи тво́й де́нь веселѧ́щесѧ бг҃ᲂмꙋ́дре . ра́дᲂсти твᲂеѧ̀
причаща́ющесѧ , бжⷭ҇твенѣй сла́вѣ . с̾ ни́ми же мᲂлѧ́сѧ , пᲂю́щїѧ тѧ̀
спаса́й . =боⷢ҇ . К=рᲂпле́нїемъ чⷭ҇таѧ щедро́тъ твᲂи́хъ , дꙋшѝ мᲂеѧ̀ ѡ҆мы́й
скве́рнꙋ . и҆ ка́пли сле́зъ , и҆стᲂчи́ти ми непреста́ннѡ сᲂтвᲂрѝ ѻ҆трᲂкᲂви́це ,
страсте́й мᲂи́хъ пᲂто́ки ᲂу҆ставлѧ́ющи .



