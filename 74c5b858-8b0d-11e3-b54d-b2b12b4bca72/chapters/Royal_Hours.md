П=ᲂдᲂба́етъ вѣ́дати ѡ҆ часѣ́хъ в̾ на́вечерїи ржⷭ҇тва̀ хрⷭ҇то́ва . а҆́=ще
прилꙋчи́тсѧ ржⷭ҇тво хрⷭ҇то́во въ сꙋбо́тꙋ , и҆лѝ в̾ нлⷣю , и҆лѝ
в̾ пᲂнедѣ́льникъ , часы̀ пᲂе́мъ напре́жде в̾ пѧто́къ . а҆́щели ржⷭ҇тво̀
хрⷭ҇то́во во вто́рникъ , часы̀ пᲂе́мъ в̾ пᲂнедѣ́льникъ . а҆́щели ржⷭ҇тво̀
хрⷭ҇то́во в̾ сре́дꙋ , часы̀ пᲂе́мъ во вто́рникъ . а҆́щели ржⷭ҇тво̀ хрⷭ҇то́во
в̾ четверто́къ , часы̀ пᲂе́мъ в̾ сре́дꙋ . а҆́щели ржⷭ҇тво̀ хрⷭ҇то́во
в̾ пѧто́къ , часы̀ пᲂе́мъ в̾ четве́ргъ . си́це пᲂе́мъ часы̀ пред̾ ржⷭ҇тво́мъ
хрⷭ҇то́вымъ во всю̀ седми́цꙋ .

П=ᲂслѣ́дᲂванїе часо́мъ , пѣва́емымъ в̾ на́вечерїи хрⷭ҇то́ва ржⷭ҇тва̀ .
во втᲂры́и же ча́съ днѧ̀ , ᲂу҆дарѧ́етъ в̾ би́ло . и҆ сᲂбра́вшимсѧ в̾ цр҃кᲂвь ,
і҆єре́й , и҆ дїа́кᲂнъ , ѡ҆блекꙋ́тсѧ в̾ ри́зы . н=ачина́етъ дїа́кᲂнъ
велегла́снѡ : бл҃гᲂслᲂвѝ влⷣко . =і҆єре́й : б=л҃гᲂслᲂве́нъ бг҃ъ на́шъ . и҆
начина́емъ пе́рвыи ча́съ : ~а҆ми́нь . ~цр҃ю нбⷭ҇ныи . ~трⷭ҇то́е , и҆ по ѻ҆́ч҃е
на́шъ . =і҆єре́й , вᲂз̾гла́съ : ꙗ҆́=кѡ твᲂѐ є҆́сть црⷭ҇тво . =мы́же :
а҆=ми́нь , гдⷭ҇и пᲂми́лꙋй , в҃і . сла́ва , и҆ ны́нѣ . ~прїиди́те пᲂклᲂни́мсѧ ,
гⷤ . =пᲂсе́мъ : =

=ѱл҃о́мъ , є҃ . =

~Гл҃ы мᲂѧ̀ внꙋшѝ гдⷭ҇и , разꙋмѣ́й зва́нїе мᲂѐ . вᲂньмѝ гла́съ мл҃твы
мᲂеѧ̀ , цр҃ю мо́й и҆ бж҃е мо́й . ꙗ҆́кѡ к̾ тебѣ̀ пᲂмᲂлю́сѧ гдⷭ҇и , заꙋ́тра
ᲂу҆слы́ши гла́съ мо́й . заꙋ́тра пред̾ста́нꙋ тѝ и҆ ᲂу҆́зриши мѧ̀ , ꙗ҆́кѡ бг҃ъ
не хᲂтѧ́и без̾зако́нїе , ты̀ є҆сѝ . не прїи́детъ к̾ тебѣ̀ лꙋка́внꙋѧи ,
ни пребꙋ́дꙋтъ же закᲂнᲂпрестꙋ́пницы , пред̾ ѻ҆чи́ма твᲂи́ма . вᲂз̾ненави́дѣлъ
є҆сѝ всѧ̀ твᲂрѧ́щїѧ без̾зако́нїе , пᲂгꙋби́ши всѧ̀ гл҃ющїѧ лжꙋ̀ . мꙋ́жа
кро́ви и҆ льсти́ва гнꙋша́етсѧ гдⷭ҇ь . а҆́зъ же мно́жествᲂмъ млⷭ҇ти твᲂеѧ̀ ,
в̾ни́дꙋ в̾ до́мъ тво́й , пᲂклᲂню́сѧ къ цр҃кви ст҃ѣ́й твᲂе́й в̾ стра́сѣ
твᲂе́мъ . гдⷭ҇и , наста́ви мѧ пра́вдᲂю твᲂе́ю , вра́гъ мᲂи́хъ ра́ди и҆спра́ви
пред̾ сᲂбо́ю пꙋ́ть мо́й . ꙗ҆́кѡ нѣ́сть во ᲂу҆стѣ́хъ и҆́хъ и҆́стины , срⷣце
и҆́хъ сꙋ́етно . гро́бъ ѿве́рстъ гᲂрта́нь и҆́хъ , ꙗ҆зы́ки свᲂи́ми льща́хꙋ , сꙋдѝ
и҆́мъ бж҃е . да ѿпадꙋ́тъ ѿ мы́слей свᲂи́хъ , по мно́жествꙋ нече́стїѧ и҆́хъ
и҆зри́ни ѧ҆̀ , ꙗ҆́кѡ прᲂгнѣ́ваша тѧ̀ гдⷭ҇и . и҆ вᲂз̾веселѧ́тсѧ всѝ
ᲂу҆пᲂва́ющїи на тѧ̀ , во́ вѣки вᲂз̾ра́дꙋютсѧ , и҆ всели́шисѧ в̾ ни́хъ . и҆
пᲂхва́лѧтсѧ ѡ҆ тебѣ̀ лю́бѧщїи и҆́мѧ твᲂѐ , ꙗ҆́кѡ ты̀ бл҃гᲂслᲂви́ши
пра́ведника . гдⷭ҇и ꙗ҆́кѡ ѻ҆рꙋ́жїемъ бл҃гᲂвᲂле́нїѧ вѣнча́лъ є҆сѝ на́съ .

=ѱл҃о́мъ , м҃д . =

~Ѿры́гнꙋ срⷣце мᲂѐ сло́во бл҃го , гл҃ю а҆́зъ дѣ́ла мᲂѧ̀ цр҃е́ви . ꙗ҆зы́къ
мо́й , тро́сть кни́жника скᲂрᲂпи́сца . красе́нъ дᲂбро́тᲂю па́че сн҃о́въ
чл҃ческихъ , и҆з̾лїѧ́сѧ бл҃гᲂда́ть во ᲂу҆стна́хъ твᲂи́хъ , сегѡ̀ ра́ди
бл҃гᲂслᲂви́ тѧ бг҃ъ во́ вѣки . препᲂѧ́ши ѻ҆рꙋ́жїе свᲂѐ по бедрѣ̀ твᲂе́й
си́льнѣ . красᲂто́ю твᲂе́ю и҆ дᲂбро́тᲂю твᲂе́ю , и҆ налѧцы̀ и҆ спѣ́й и҆
црⷭ҇твꙋй . и҆́стины ра́ди и҆ кро́тᲂсти и҆ пра́вды , и҆ наста́витъ тѧ̀ ди́внѡ
десни́ца твᲂѧ̀ . стрѣ́лы твᲂѧ̀ и҆з̾ ѡ҆щре́нны си́льнѣ , лю́дїе пᲂд̾ тᲂбо́ю
падꙋ́тъ въ срⷣцы вра́гъ цр҃е́въ . прⷭ҇то́лъ тво́й бж҃е в̾ вѣ́къ вѣ́ка . же́злъ
пра́вᲂсти , же́злъ црⷭ҇твїѧ твᲂегѡ̀ . вᲂз̾люби́лъ є҆сѝ пра́вдꙋ , и҆
вᲂз̾ненави́дѣ без̾зако́нїе , сегѡ̀ ра́ди пᲂма́за тѧ бж҃е бг҃ъ тво́й , є҆ле́ѡмъ
ра́дᲂсти па́че прича́стникъ твᲂи́хъ . сми́рнꙋ и҆ ста́кти и҆ касі́ѧ ѿ ри́зъ
твᲂи́хъ , ѿ тѧ́жестей слᲂно́выхъ , и҆з̾ ни́хже вᲂз̾весели́ша тѧ̀ , дще́ри
цр҃е́й в̾ че́сти твᲂе́й . пред̾ста̀ цр҃и́ца ѡ҆деснꙋ́ю тебѐ , в̾ ри́захъ
пᲂзлаще́нныхъ ѡ҆дѣ́ѧнна и҆ преи҆спещре́нна . слы́ши дщѝ и҆ ви́ждь , и҆
приклᲂнѝ ᲂу҆́хо твᲂѐ , и҆ забꙋ́ди лю́ди твᲂѧ̀ , и҆ до́мъ ѻ҆ц҃а твᲂегѡ̀ . и҆
вᲂжделѣ́етъ цр҃ь дᲂбро́тѣ твᲂе́й , ꙗ҆́кѡ то́й є҆́сть гдⷭ҇ь тво́й , и҆
пᲂклᲂни́шасѧ є҆мꙋ̀ . и҆ дщѝ тѵ́рᲂва съ да́ры , лицꙋ̀ твᲂемꙋ̀ пᲂмо́лѧтсѧ
бᲂга́тїи лю́дьстїи . всѧ̀ сла́ва дще́ре цр҃е́вѣ внꙋ́трь , рѧ́сны златы́ми
ѡ҆дѣ́ѧнна , и҆ преи҆спещре́нна . приведꙋ́тсѧ цр҃ю дв҃ы въ слѣ́дъ є҆ѧ̀ , и҆
и҆́скренѧѧ є҆ѧ̀ приведꙋ́тсѧ тебѣ̀ . приведꙋ́тсѧ въ весе́лїе и҆ ра́дᲂсть ,
введꙋ́тсѧ в̾ цр҃кᲂвь цр҃е́вꙋ . вмѣ́стѡ ѻ҆ц҃ъ твᲂи́хъ бы́ша сн҃ᲂве твᲂѝ ,
ᲂу҆ста́виши и҆́хъ кнѧ́зи по все́й землѝ . пᲂмѧнꙋ̀ и҆́мѧ твᲂѐ во всѧ́кᲂмъ
ро́дѣ и҆ ро́дѣ . сегѡ̀ ра́ди лю́дїе и҆спᲂвѣ́дѧтсѧ тебѣ̀ в̾ вѣ́къ , и҆ в̾ вѣ́къ
вѣ́ка .

=ѱл҃о́мъ , м҃є . =

~Бг҃ъ на́мъ прибѣ́жище и҆ си́ла , пᲂмо́щникъ в̾ ско́рбѣхъ ѡ҆брѣ́тшихъ ны̀
ѕѣлѡ̀ . сегѡ̀ ра́ди не ᲂу҆бᲂи́мсѧ внегда̀ смꙋща́етсѧ землѧ̀ , и҆ прелага́ютсѧ
го́ры въ срⷣца̀ мᲂр̾ска́ѧ . вᲂз̾шꙋмѣ́ша и҆ смꙋти́шасѧ во́ды и҆́хъ , смꙋти́шасѧ
го́ры крѣ́пᲂстїю є҆гѡ̀ . рѣ́чнаѧ ᲂу҆стремле́нїѧ веселѧ́тъ гра́дъ бж҃їи ,
ѡ҆ст҃и́лъ є҆́сть село̀ свᲂѐ вы́шнїи . бг҃ъ пᲂсредѣ̀ є҆гѡ̀ , и҆
не пᲂд̾ви́житсѧ , пᲂмо́жетъ є҆мꙋ̀ бг҃ъ ᲂу҆́тро за ᲂу҆́тра . смꙋти́шасѧ ꙗ҆зы́цы ,
ᲂу҆клᲂни́шасѧ црⷭ҇твїѧ , дадѐ гла́съ сво́й вы́шнїи , пᲂтрѧсе́сѧ землѧ̀ .
гдⷭ҇ь си́ламъ с̾ на́ми , застꙋ́пникъ на́шъ бг҃ъ і҆а́кѡвль . прїидѣ́те , и҆
ви́дите дѣ́ла бж҃їѧ , ꙗ҆́же пᲂлᲂжѝ чꙋдеса̀ на землѝ , ѿє҆́млѧ бра́ни
до кᲂнца̀ землѝ . лꙋ́къ сᲂкрꙋши́тъ , и҆ сло́митъ ѻ҆рꙋ́жїе , и҆ щиты̀ сᲂж̾же́тъ
ѻ҆гне́мъ . ᲂу҆праздни́тесѧ , и҆ разꙋмѣ́йте , ꙗ҆́кѡ а҆́зъ є҆́смь бг҃ъ .
вᲂз̾несꙋ́сѧ во ꙗ҆зы́цѣхъ , вᲂз̾несꙋ́сѧ на землѝ . гдⷭ҇ь си́лъ с̾ на́ми ,
застꙋ́пникъ на́шъ бг҃ъ і҆а́кѡвль .

=сла́ва , и҆ ны́нѣ . а҆=ллилꙋ́їѧ , =гⷤ . г=дⷭ҇и пᲂми́лꙋй , =гⷤ . сла́ва ,
трᲂпа́рь . гла́съ , д҃ . Н=аписа́шесѧ и҆нᲂгда̀ со ста́рцемъ і҆ѡ́сифᲂмъ , ꙗ҆́кѡ
ѿ сѣ́мене дв҃дᲂва в̾ виѳлїе́мѣ мр҃їа́мъ нᲂсѧ́щи во́ чревѣ без̾ сѣ́меннѡ
зача́тїе . наста́же вре́мѧ рᲂжде́нїѧ , и҆ мѣ́ста небѣ̀ ѻ҆би́тели , но ꙗ҆́кѡ
красна̀ пᲂла́та верте́пъ цр҃цѣ пᲂказа́сѧ . хрⷭ҇то́съ ражда́етсѧ , пре́жде
па́дшїи хᲂтѧ̀ вᲂскр҃си́ти ѻ҆́бразъ .

=и҆ ны́нѣ , бг҃ᲂро́диченъ . Ч=то́ тѧ нарече́мъ , ѽ ѡ҆бра́дᲂваннаѧ ; нб҃о ,
ꙗ҆́кѡ вᲂсїѧ́ла є҆сѝ сл҃нце пра́вдѣ . ра́й , ꙗ҆́кѡ вᲂз̾расти́ла є҆сѝ цвѣ́тъ
нетлѣ́нїѧ . дв҃ꙋ , ꙗ҆́кѡ пребыла̀ є҆сѝ нетлѣ́нна чⷭ҇таѧ . мт҃рь , ꙗ҆́кѡ
и҆мѣ́ла є҆сѝ на рꙋкꙋ̀ сн҃а всѣ́хъ бг҃а . тᲂгѡ̀ мᲂлѝ спасти́сѧ дш҃а́мъ
на́шимъ .

=та́же , трᲂпарѝ сїѧ̀ , пᲂе́мъ , по двⷤа . твᲂре́нїе сᲂфро́нїево ,
патрїа́рха і҆єрⷭ҇ли́мскагѡ . гла́съ , и҃ . В=иѳлїе́мѣ ᲂу҆гᲂто́висѧ ,
бл҃гᲂꙋкраси́тесѧ ꙗ҆́сли . верте́пе прїимѝ , и҆́стина прїи́де . сѣ́нь ми́мѡ
течѐ , и҆ бг҃ъ челᲂвѣ́кѡмъ ѿ дв҃ы ꙗ҆ви́сѧ , вᲂѡ҆брази́всѧ ꙗ҆́кᲂже мы̀ , и҆
ѡ҆бᲂжи́въ пло́ть . тѣ́мъ а҆да́мъ ѡ҆бнᲂвлѧ́етсѧ со є҆́ввᲂю зᲂвꙋ́ще , на землѝ
бл҃гᲂвᲂле́нїе ꙗ҆ви́сѧ спастѝ ро́дъ на́шъ . =два́жды . =

=сти́хъ : гла́съ , г҃ . бг҃ъ ѿ ю҆́га прїи́детъ ,꙳ и҆ ст҃ы́и и҆з̾гᲂры̀
присѣ́нныѧ ча́сты . Н=ы́нѣ прᲂро́ческᲂе прᲂрица́нїе и҆спо́лнитисѧ грѧде́тъ ,
та́йнѡ глаго́лющее , и҆ ты̀ виѳлїе́мѣ землѐ і҆ꙋ́дᲂва ника́кᲂже нарече́шисѧ
ме́нши во влⷣкахъ пред̾ ᲂу҆гᲂто́вающи верте́пъ . и҆з̾ тебе́ бо ми и҆зы́детъ
и҆гꙋ́менъ ꙗ҆зы́кѡмъ во́ плᲂти , ѿ дв҃ы ѻ҆трᲂкᲂви́цы , хрⷭ҇то́съ бг҃ъ , и҆́же
ᲂу҆пасе́тъ лю́ди свᲂѧ̀ но́ваго і҆и҃лѧ . дади́мъ є҆мꙋ̀ всѝ вели́чїе .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . п=а́ки , то́йже , трᲂпа́рь . =та́же : =

=сла́ва . гла́съ , и҃ . Т=а́кѡ гл҃етъ і҆ѡ́сифъ к̾ дв҃цѣ , мр҃і́е , что̀ дѣ́ло
сѐ є҆́же в̾ тебѣ̀ зрю̀ . недᲂꙋмѣ́ю и҆ ᲂу҆дивлѧ́юсѧ , и҆ ᲂу҆мо́мъ ᲂу҆жаса́юсѧ ,
та́й ны́нѣ ѿ менѐ бꙋ́ди в̾ско́рѣ . мр҃і́е что̀ дѣ́ло сѐ , є҆́же в̾ тебѣ̀
ви́жꙋ . за че́сть , срамᲂтꙋ̀ . за весе́лїе , ско́рбь . занѐ хвали́тисѧ ,
ᲂу҆кᲂри́знꙋ ми принесла̀ є҆сѝ . к̾ тᲂмꙋ̀ нетерплю̀ ᲂу҆́же пᲂнᲂше́нїи
челᲂвѣ́ческъ . и҆́бо ѿ і҆єре́й и҆ ѿ цр҃кве ꙗ҆́кѡ непᲂро́чнꙋ гдⷭ҇ви тѧ̀
прїѧ́хъ . и҆ что̀ ви́димᲂе . =и҆ нн҃ѣ . п=а́ки , то́йже .

=прᲂки́менъ . гла́съ , д҃ . г=дⷭ҇ь речѐ ко мнѣ̀ сн҃ъ мо́й є҆сѝ ты̀ , а҆́зъ
дне́сь рᲂди́хъ тѧ . =сти́хъ : п=рᲂсѝ ѿ менѐ , и҆ да́мъ тѝ ꙗ҆зы́ки дᲂстᲂѧ́нїе
твᲂѐ , и҆ ѡ҆держа́нїе твᲂѐ кᲂнцы̀ землѝ .

=ѿ прᲂро́чества михѣ́ева , чте́нїе . =

~Та́кѡ гл҃етъ гдⷭ҇ь , и҆ ты̀ виѳлїе́мѣ до́ме є҆ѵ̾фра́фѡвъ , є҆да̀ ма́лъ є҆сѝ
є҆́же бы́ти в̾ ты́сѧщахъ і҆ꙋ́дᲂвахъ . ѿ тебе́ бо ми и҆зы́детъ старѣ́йшина ,
є҆́же бы́ти кн҃зь во і҆и҃ли . и҆ и҆схо́ди є҆гѡ̀ и҆з̾ нача́ла ѿ дні́й вѣ́ка .
сегѡ̀ ра́ди да́стъ ѧ҆̀ до́ времене ражда́ющїѧ рᲂди́тъ . и҆ про́чїи ѿ бра́тїи
є҆гѡ̀ , ѡ҆братѧ́тсѧ к̾ сн҃ѡ́мъ і҆и҃левѡмъ . и҆ ста́нетъ , и҆ ᲂу҆́зритъ , и҆
ᲂу҆пасе́тъ ста́до свᲂѐ крѣ́пᲂстїю гдⷭ҇ь . и҆ в̾ сла́вѣ и҆́мене гдⷭ҇а бг҃а
свᲂегѡ̀ пребꙋ́дꙋтъ , занѐ ны́нѣ вᲂз̾вели́читсѧ да́же до кᲂне́цъ землѝ .

=къ є҆вре́ѡмъ пᲂсла́нїе , ст҃а́гѡ а҆пⷭ҇ла па́вла . =

=заⷱ҇ , т҃г . М=нᲂгᲂча́стнѣ и҆ мнᲂгᲂѡ҆бра́знѣ , дре́вле бг҃ъ гл҃авъ ѻ҆ц҃е́мъ
прⷪ҇ро́ки , в̾ пᲂслѣ́дᲂкъ дні́й си́хъ глаго́ла на́мъ в̾ сн҃ѣ , є҆го́же пᲂлᲂжѝ
наслѣ́дника всѣ́мъ , и҆́мже и҆ вѣ́ки сᲂтвᲂрѝ , и҆́же сы́и сїѧ́нїе сла́вы
ѻ҆́ч҃и и҆ ѻ҆́бразъ и҆пᲂста́си є҆гѡ̀ . нᲂсѧ́ же всѧ́ческаѧ глаго́лᲂмъ си́лы
свᲂеѧ̀ , сᲂбо́ю ѡ҆чище́нїе сᲂтвᲂри́въ грѣхо́мъ на́шимъ , сѣ́де ѡ҆деснꙋ́ю
прⷭ҇то́ла вели́чествїѧ на высо́кихъ . тᲂли́кѡ лꙋ́чши бы́въ а҆́нг҃лъ , є҆ли́кѡ
пресла́внѣе па́че и҆́хъ наслѣ́дствᲂва и҆́мѧ . Кᲂмꙋ́ бо речѐ кᲂгда̀ ѿ а҆́нг҃лъ ,
сн҃ъ мо́й є҆сѝ ты̀ , а҆́зъ дне́сь рᲂди́хъ тѧ . и҆ па́ки , а҆́зъ бꙋ́дꙋ є҆мꙋ̀
во ѻ҆ц҃а , и҆ то́й бꙋ́детъ мнѣ̀ въ сн҃а . є҆гда́ же па́ки в̾во́дитъ
первᲂро́днаго во вселе́ннꙋю , глаго́летъ , и҆ да пᲂкло́нѧтсѧ є҆мꙋ̀ всѝ а҆́нг҃ли
бж҃їи . И҆ ко а҆́нг҃лѡмъ ᲂу҆́бѡ глаго́летъ . Твᲂрѧ́и а҆́нг҃лы свᲂѧ̀ д́х҃и , и҆
слꙋгѝ свᲂѧ̀ ѻ҆́гнь палѧ́щь . къ сн҃ꙋ же , прⷭ҇то́лъ тво́й бж҃е , в̾ вѣ́къ
вѣ́ка . же́злъ правле́нїю , же́злъ црⷭ҇твїѧ твᲂегѡ̀ . вᲂз̾люби́лъ є҆сѝ
пра́вдꙋ , и҆ вᲂз̾ненави́дѣ без̾зако́нїе . сегѡ̀ ра́ди пᲂма́за тѧ бж҃е бг҃ъ
тво́й , є҆ле́ѡмъ ра́дᲂсти , па́че прича́стникъ твᲂи́хъ . И҆ па́ки , в̾ нача́лѣ
ты̀ гдⷭ҇и зе́млю ѡ҆снᲂва̀ , и҆ дѣ́ла рꙋ́кꙋ твᲂе́ю сꙋ́ть небеса̀ , та̀
пᲂги́бнꙋтъ , ты́ же пребыва́еши . и҆ всѧ̀ ꙗ҆́кᲂже ри́за ѡ҆бетша́ютъ , и҆ ꙗ҆́кѡ
ѻ҆де́ждꙋ свїе́ши и҆́хъ , и҆ и҆змѣнѧ́тсѧ . ты́ же то́жде є҆сѝ , и҆ лѣ́та твᲂѧ̀
не ѡ҆скꙋдѣ́ютъ .

=дїа́кᲂнъ : п=ремꙋ́дрᲂсть про́сти ᲂу҆слы́шимъ ст҃а́гѡ є҆ѵⷢ҇а́лїѧ .
=і҆єре́й : ѿ матѳе́ѧ ст҃а́гѡ є҆ѵⷢ҇а́лїѧ , чте́нїе . =

=заⷱ҇ , в҃ . І҆=с҃ъ хрⷭ҇то́во ржⷭ҇тво̀ , си́це бѣ̀ . ѡ҆брꙋче́нѣ ᲂу҆́бѡ бы́вши
мт҃ри є҆гѡ̀ мр҃і́и і҆ѡ́сифᲂви , пре́жде да́же несни́тисѧ и҆́ма , ѡ҆брѣ́тесѧ
и҆мꙋ́щи во́чревѣ ѿ́ дх҃а ст҃а . і҆ѡ́сифъ же мꙋ́жъ є҆ѧ̀ пра́веденъ сы́и , и҆
нехᲂтѧ̀ є҆ѧ̀ ѡ҆бличи́ти , вᲂсхᲂтѣ̀ та́й пꙋсти́ти ю҆̀ . сїѧ́ же є҆мꙋ̀
пᲂмы́слившꙋ , сѐ а҆́нг҃лъ гдⷭ҇нь во снѣ̀ ꙗ҆ви́сѧ є҆мꙋ̀ , гл҃ѧ , і҆ѡ́сифе сн҃ꙋ
дв҃дᲂвъ , не ᲂу҆бо́йсѧ прїѧ́ти мр҃їа́мъ жены̀ твᲂеѧ̀ . ро́ждьшеебᲂсѧ
в̾ не́й , ѿ́ дх҃а є҆́сть ст҃а . рᲂди́тъ же сн҃а , и҆ нарече́ши и҆́мѧ є҆мꙋ̀
і҆с҃ъ . то́й бо спасе́тъ лю́ди свᲂѧ̀ ѿ грѣ́хъ и҆́хъ . се́ же всѐ бы́сть ,
да сбꙋ́детсѧ рече́ннᲂе ѿ́ гдⷭ҇а прⷪ҇ро́кᲂмъ глаго́лющемъ . сѐ дв҃аѧ во́ чревѣ
прїи́метъ , и҆ рᲂди́тъ сн҃а , и҆ нарекꙋ́тъ и҆́мѧ є҆мꙋ̀ є҆мманꙋ́илъ . є҆́же
є҆́сть сказа́емо , с̾ на́ми бг҃ъ . вᲂста́въ же і҆ѡ́сифъ ѿ сна̀ , сᲂтвᲂрѝ
ꙗ҆́кᲂже пᲂвелѣ̀ є҆мꙋ̀ а҆́нг҃лъ гдⷭ҇нь . и҆ прїѧ́тъ женꙋ̀ свᲂю̀ , и҆ незна́ѧше
є҆ѧ̀ , до́ндеже рᲂдѝ сн҃а свᲂегѡ̀ пе́рвеньца , и҆ наречѐ и҆́мѧ є҆мꙋ̀ і҆с҃ъ .

=та́же : С=тᲂпы̀ мᲂѧ̀ напра́ви по слᲂвесѝ твᲂемꙋ̀ , и҆ да не ѡ҆дᲂлѣ́етъ ми
всѧ́ко без̾зако́нїе . и҆зба́ви мѧ ѿ клеветы̀ чл҃ческїѧ , и҆ сᲂхраню̀ за́пᲂвѣди
твᲂѧ̀ . лицѐ твᲂѐ прᲂсвѣтѝ на раба̀ твᲂегѡ̀ , и҆ наꙋчи́ мѧ ѡ҆правда́нїемъ
твᲂи́мъ . ~Да и҆спо́лнѧтсѧ ᲂу҆ста̀ мᲂѧ̀ пᲂхвалы̀ , ꙗ҆́кѡ да вᲂспᲂю̀ сла́вꙋ
твᲂю̀ , ве́сь де́нь велелѣ́пᲂтꙋ твᲂю̀ .

=та́же : т=рⷭ҇то́е , и҆ по ѻ҆́ч҃е на́шъ . =кᲂнда́къ . гла́съ , г҃ . Д=в҃аѧ
дне́сь превѣ́чнᲂе сло́во , в̾ верте́пѣ грѧде́тъ рᲂди́ти неи҆з̾рече́ннѡ . ликꙋ́й
вселе́ннаѧ слы́шавши . прᲂсла́ви со а҆́нг҃лы и҆ па́стырми , хᲂтѧ́щаго рᲂди́тисѧ
ѻ҆трᲂча̀ мла́до , превѣ́чнаго бг҃а .

~гдⷭ҇и пᲂми́лꙋй , м҃ . =та́же , мᲂли́тва , в=ели́кагѡ васи́лїѧ . ~И҆́же
на всѧ́ко вре́мѧ , и҆ на всѧ́къ ча́съ , на́ небеси и҆ на землѝ , пᲂклᲂнѧ́емыи
и҆ сла́вимыи бж҃е бл҃гі́и , дᲂлгᲂтерпѣли́ве и҆ мнᲂгᲂми́лᲂстиве , и҆́же
пра́ведники любѧ̀ , и҆ грѣ́шныхъ ми́лꙋѧ , и҆́же всѣ́хъ зᲂвы́и ко спасе́нїю ,
ѡ҆бѣща́нїѧ ра́ди бꙋ́дꙋщихъ бл҃гъ . са́мъ гдⷭ҇и прїимѝ мл҃твы на́ша въ ча́съ
сі́й , и҆ въ бл҃гᲂсти и҆спра́ви живо́тъ на́шъ , къ за́пᲂвѣдемъ твᲂи́мъ . дш҃а
на́ша ѡ҆свѧтѝ , и҆ тѣлеса̀ ѡ҆чи́сти , пᲂмышле́нїѧ и҆спра́ви , и҆ мы́сли
ѡ҆чи́сти . ра́зꙋмъ ᲂу҆цѣлᲂмꙋ́дри и҆ и҆стрезвѝ , и҆ и҆зба́ви на́съ ѿ всѧ́кїѧ
ско́рби , ѕѡ́лъ и҆ бᲂлѣ́зней и҆ дш҃е́вныхъ стрⷭ҇те́й . и҆ ѡ҆градѝ на́съ
ст҃ы́ми а҆́нг҃лы твᲂи́ми , ꙗ҆́кѡ да ѡ҆пᲂлче́нїемъ и҆́хъ сᲂблюда́еми и҆
наставлѧ́еми , дᲂсти́гнемъ во є҆ди́нство вѣ́ры , и҆ въ ра́зꙋмъ
не прикᲂснᲂве́нныѧ ти сла́вы . ꙗ҆́кѡ бл҃гᲂслᲂве́нъ є҆сѝ во́ вѣки , а҆ми́нь .

~гдⷭ҇и пᲂми́лꙋй , =гⷤ . сла́ва , и҆ ны́нѣ . Ч=естнѣ́йшꙋю херꙋви́мъ , и҆
сла́внѣйшꙋю вᲂи́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю ,
сꙋ́щꙋю бцⷣꙋ тѧ̀ велича́емъ =[пᲂкло́н̾] . и҆́=менемъ гдⷭ҇нимъ бл҃гᲂслᲂвѝ
ѻ҆́ч҃е . =і҆єре́й : б=ж҃е ᲂу҆ще́дри ны̀ , и҆ благᲂслᲂви́ ны , прᲂсвѣтѝ лицѐ
твᲂѐ наны̀ , и҆ пᲂми́лꙋй ны̀ .

=та́же : а҆=ми́нь . ~Хрⷭ҇тѐ свѣ́те и҆́стинныи , и҆́же прᲂсвѣща́ѧ и҆ ѡ҆свѣща́ѧ
всѧ́кᲂго чл҃ка грѧдꙋ́щаго в̾ ми́ръ , да зна́менаетсѧ на на́съ свѣ́тъ лица̀
твᲂегѡ̀ гдⷭ҇и , ꙗ҆́кѡ да в̾не́мъ хᲂдѧ́ще ᲂу҆́зримъ свѣ́тъ , неприкᲂснᲂве́нныѧ
тѝ сла́вы , и҆спра́ви стᲂпы̀ на́ша , к̾ дѣ́ланїю за́пᲂвѣдей твᲂи́хъ ,
мл҃твами пречⷭ҇тыѧ тѝ мт҃ре , и҆ всѣ́хъ ст҃ы́хъ твᲂи́хъ , ꙗ҆́кѡ блгⷭ҇ве́нъ
є҆сѝ во́ вѣки , а҆ми́нь .

=ча́съ , г҃ . п=рїиди́те пᲂклᲂни́мсѧ , три́жды .

=ѱл҃о́мъ , ѯ҃ѕ . =

~Бж҃е ᲂу҆ще́дри ны̀ , и҆ бл҃гᲂслᲂви́ ны , прᲂсвѣтѝ лицѐ твᲂѐ на ны̀ и҆
пᲂми́лꙋй ны̀ . пᲂзна́ти на землѝ пꙋ́ть тво́й , во всѣ́хъ ꙗ҆зы́цѣхъ спасе́нїе
твᲂѐ . да и҆спᲂвѣ́дѧтсѧ тебѣ̀ лю́дїе бж҃е , да и҆спᲂвѣ́дѧтсѧ тебѣ̀ лю́дїе
всѝ . да вᲂз̾веселѧ́тсѧ и҆ вᲂз̾ра́дꙋютсѧ ꙗ҆зы́цы , ꙗ҆́кѡ сꙋ́диши лю́демъ
пра́вᲂтᲂю , и҆ ꙗ҆зы́ки на землѝ наста́виши . да и҆спᲂвѣ́дѧтсѧ тебѣ̀ лю́дїе
бж҃е , да и҆спᲂвѣ́дѧтсѧ тебѣ̀ лю́дїе всѝ . землѧ̀ дадѐ пло́дъ сво́й .
бл҃гᲂслᲂви́ ны бж҃е , бж҃е на́шъ . бл҃гᲂслᲂви́ ны бж҃е , и҆ да ᲂу҆бᲂѧ́тсѧ є҆гѡ̀
всѝ кᲂнцы̀ землѝ .

=ѱл҃о́мъ , п҃ѕ . =

~Ѡ҆снᲂва́нїѧ є҆гѡ̀ на гᲂра́хъ ст҃ы́хъ . лю́битъ гдⷭ҇ь врата̀ сїѡ́нѧ , па́че
всѣ́хъ селе́нїй і҆а́кѡвлихъ . пресла́внаѧ гл҃ашасѧ ѡ҆ тебѣ̀ гра́де бж҃їи .
пᲂмѧнꙋ̀ раа́въ и҆ вавѷлѡ́на , свѣ́дꙋщихъ мѧ̀ . и҆ сѐ и҆нᲂплеме́нницы , и҆
тѵ́ръ , и҆ лю́дїе є҆ѳїѡ́пстїи , сїѝ бы́ша тꙋ̀ . мт҃и сїѡ́нъ , рече́тъ
чл҃къ , и҆ чл҃къ рᲂди́сѧ в̾ не́мъ . и҆ то́й ѡ҆снᲂва̀ и҆̀ вы́шнїи . гдⷭ҇ь
пᲂвѣ́сть в̾ кни́гахъ лю́демъ , и҆ кнѧзе́мъ си́мъ бы́вшимъ в̾ не́мъ . ꙗ҆́кѡ
веселѧ́щимсѧ всѣ́мъ жили́ще ᲂу҆ тебѣ̀ .

=ѱл҃о́мъ , н҃ . =

~Пᲂми́лꙋй мѧ бж҃е по вели́цѣй млⷭ҇ти твᲂе́й . и҆ по мно́жествꙋ щедро́тъ
твᲂи́хъ , ѡ҆чи́сти без̾зако́нїе мᲂѐ . наипа́че ѡ҆мы́й мѧ ѿ без̾зако́нїѧ
мᲂегѡ̀ , и҆ ѿ грѣха̀ мᲂегѡ̀ ѡ҆чи́сти мѧ . ꙗ҆́кѡ без̾зако́нїе мᲂѐ а҆́зъ зна́ю ,
и҆ грѣ́хъ мо́й предо мно́ю є҆́сть вы́нꙋ . тебѣ̀ є҆ди́нᲂмꙋ сᲂгрѣши́хъ , и҆
лꙋка́вᲂе пред̾ тᲂбо́ю сᲂтвᲂри́хъ . ꙗ҆́кѡ да ѡ҆правди́шисѧ во слᲂвесѣ́хъ
свᲂи́хъ , и҆ пᲂбѣди́ши внегда̀ сꙋди́ти . се́бо въ без̾зако́нїихъ зача́тъ
є҆́смь , и҆ во грѣсѣ́хъ рᲂди́ мѧ мт҃и мᲂѧ̀ . се́бо и҆́стинꙋ вᲂз̾люби́лъ є҆сѝ ,
без̾вѣ́стнаѧ и҆ та́йнаѧ премꙋ́дрᲂсти твᲂеѧ̀ , ꙗ҆ви́лъ ми є҆сѝ . ѡ҆крᲂпи́ши мѧ
ѵ҆ссо́пᲂмъ , и҆ ѡ҆чи́щꙋсѧ . ѡ҆мы́еши мѧ̀ , и҆ па́че снѣ́га ᲂу҆бѣлю́сѧ . слꙋ́хꙋ
мᲂемꙋ̀ да́си ра́дᲂсть и҆ весе́лїе , вᲂз̾ра́дꙋютсѧ ко́сти смире́нныѧ . ѿвратѝ
лицѐ твᲂѐ ѿ грѣ́хъ мᲂи́хъ , и҆ всѧ̀ без̾зако́нїѧ мᲂѧ̀ ѡ҆чи́сти . се́рдце
чи́сто сᲂзи́жди во мнѣ̀ бж҃е , и҆ дх҃ъ пра́въ ѡ҆бнᲂвѝ во ᲂу҆тро́бѣ мᲂе́й .
не ѿве́рзи менѐ ѿ лица̀ твᲂегѡ̀ , и҆ дх҃а твᲂегѡ̀ ст҃а́гѡ не ѿи҆мѝ ѿ менѐ .
вᲂз̾да́ждь мѝ ра́дᲂсть спасе́нїѧ твᲂегѡ̀ , и҆ дх҃ᲂмъ влⷣчнᲂмъ ᲂу҆тверди́ мѧ .
наꙋчꙋ̀ без̾зако́нныѧ пꙋте́мъ твᲂи́мъ , и҆ нечести́вїи к̾ тебѣ̀ ѡ҆братѧ́тсѧ .
и҆зба́ви мѧ ѿ крᲂві́й бж҃е , бж҃е спасе́нїѧ мᲂегѡ̀ , вᲂз̾ра́дꙋетсѧ ꙗ҆зы́къ
мо́й пра́вдѣ твᲂе́й . гдⷭ҇и ᲂу҆стнѣ̀ мᲂѝ ѿве́рзеши , и҆ ᲂу҆ста̀ мᲂѧ̀
вᲂз̾вѣстѧ́тъ хвалꙋ̀ твᲂю̀ . ꙗ҆́кѡ а҆́ще бы вᲂсхᲂтѣ́лъ же́ртвѣ , да́лъ бы́хъ
ᲂу҆́бѡ . всесᲂжже́нїѧ не бл҃гᲂвᲂли́ши . же́ртва бг҃ꙋ дх҃ъ сᲂкрꙋше́нъ . срⷣце
сᲂкрꙋше́но и҆ смире́но бг҃ъ не ᲂу҆ничижи́тъ . ᲂу҆блажѝ гдⷭ҇и бл҃гᲂвᲂле́нїемъ
твᲂи́мъ сїѡ́на , и҆ да сᲂзи́ждꙋтсѧ стѣ́ны і҆єрᲂсали́мскїѧ . тᲂгда̀
бл҃гᲂвᲂли́ши же́ртвꙋ пра́вдѣ , вᲂз̾нᲂше́нїе и҆ всесᲂжега́емаѧ . тᲂгда̀
вᲂз̾лᲂжа́тъ на ѻ҆лта́рь тво́й тельца̀ .

=сла́ва , и҆ ны́нѣ . а҆=ллилꙋ́їѧ , =гⷤ . г=дⷭ҇и пᲂми́лꙋй , =гⷤ . сла́ва ,
трᲂпа́рь . гла́съ , д҃ . Н=аписа́шесѧ и҆нᲂгда̀ со ста́рцемъ і҆ѡ́сифᲂмъ , ꙗ҆́кѡ
ѿ сѣ́мене дв҃дᲂва в̾ виѳлїе́мѣ мр҃їа́мъ нᲂсѧ́щи во́ чревѣ без̾ сѣ́меннѡ
зача́тїе . наста́же вре́мѧ рᲂжде́нїѧ , и҆ мѣ́ста небѣ̀ ѻ҆би́тели , но ꙗ҆́кѡ
красна̀ пᲂла́та верте́пъ цр҃цѣ пᲂказа́сѧ . хрⷭ҇то́съ ражда́етсѧ , пре́жде
па́дшїи хᲂтѧ̀ вᲂскр҃си́ти ѻ҆́бразъ .

=и҆ ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂз̾расти́вшаѧ на́мъ
пло́дъ живо́тныи , тебѣ̀ мо́лимсѧ , мᲂли́сѧ влⷣчце со ст҃ы́ми а҆пⷭ҇лы ,
пᲂми́лᲂватисѧ дш҃а́мъ на́шимъ .

=та́же , трᲂпарѝ сїѧ̀ , пᲂе́мъ , по двⷤа . гла́съ , ѕ҃ . С=ѐ бг҃ъ на́шъ ,
и҆ невмѣни́тсѧ и҆́нъ къ немꙋ̀ , рᲂди́выисѧ ѿ дв҃ы , и҆ со чл҃ки пᲂживѐ . и҆
в̾ ꙗ҆́слѣхъ хꙋды́хъ сн҃ъ є҆динᲂро́дныи лежа́щь ви́дитсѧ чл҃къ . и҆ пелена́ми
пᲂвива́етсѧ , и҆́же сла́вѣ гдⷭ҇ь . и҆ вᲂлхвѡ́мъ ѕвѣзда̀ вᲂз̾вѣща́етъ в̾ є҆гѡ̀
пᲂклᲂне́нїе . и҆ мы̀ пᲂе́мъ , трⷪ҇це ст҃а́ѧ спасѝ дш҃а на́ша . =два́жды . =

=сти́хъ : гла́съ , и҃ . бг҃ъ ѿ ю҆́га прїи́детъ ,꙳ и҆ ст҃ы́и и҆з̾гᲂры̀
присѣ́нныѧ ча́сты . П=ре́жде ржⷭ҇тва̀ твᲂегѡ̀ , тре́петнѡ зрѧ́ще та́инство твᲂѐ
гдⷭ҇и разꙋ́мнаѧ во́инства . дивлѧ́хꙋсѧ . ꙗ҆́кᲂже бо младе́нецъ рᲂди́тисѧ
бл҃гᲂи҆зво́лилъ є҆сѝ , и҆́же нб҃о ᲂу҆краси́выи ѕвѣзда́ми . и҆ въ ꙗ҆́слѣхъ
без̾слᲂве́сныхъ вᲂз̾лежи́ши , и҆́же дла́нїю сᲂдержа́и всеѧ̀ землѝ кᲂнцы̀ .
такᲂвы́мъ бо смᲂтре́нїемъ ᲂу҆вѣ́дѣно бы́сть млрⷭ҇дїе твᲂѐ хрⷭ҇тѐ . ве́лїѧ
млⷭ҇ть твᲂѧ̀ . сла́ва тебѣ̀ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . п=а́ки , то́йже , трᲂпа́рь . =та́же : =

=сла́ва . гла́съ , г҃ . І҆=ѡ́сифе рцы̀ на́мъ , ка́кѡ ю҆́же ѿ ст҃ы́хъ прїѧ́лъ
є҆сѝ дв҃цꙋ , непра́зднꙋ приво́диши в̾ виѳлїе́мъ ; а҆́зъ речѐ прᲂро́ки
и҆спыта́хъ . и҆ вѣ́сть прїе́мъ ѿ а҆́нг҃ла , ᲂу҆вѣ́рихсѧ , ꙗ҆́кѡ бг҃а рᲂди́тъ
мр҃і́ѧ несказа́ннѡ . є҆мꙋ́же на пᲂклᲂне́нїе вᲂлсвѝ ѿ вᲂсто́ка прїи́дꙋтъ ,
съ да́ры честны́ми слꙋжа́ще . вᲂплᲂти́выисѧ на́съ ра́ди , гдⷭ҇и сла́ва тебѣ̀ .
=и҆ ны́нѣ . п=а́ки , то́йже .

=прᲂки́менъ . гла́съ , д҃ . ѻ҆=трᲂча̀ рᲂди́сѧ на́мъ сн҃ъ , и҆ да́стсѧ на́мъ .
=сти́хъ : є҆=мꙋ́же вла́сть бы́сть на ра́мѣ є҆гѡ̀ .

=ѿ прᲂро́чества і҆єремі́ина , чте́нїе . =

~Сѐ бг҃ъ на́шъ , и҆ неприлᲂжи́тсѧ и҆́нъ к̾ немꙋ̀ . и҆з̾ ѡ҆брѣ́тъ же всѧ́къ
пꙋ́ть хꙋдо́жествїѧ . и҆ да́стъ і҆а́кѡвꙋ ѻ҆́трᲂкꙋ свᲂемꙋ̀ , і҆и҃лю
вᲂз̾лю́бленнᲂмꙋ ѿ негѡ̀ . пᲂсе́мъ же на землѝ ꙗ҆ви́сѧ , и҆ со чл҃ки пᲂживѐ .
сїѧ̀ кни́га пᲂвелѣ́нїи бж҃їихъ , и҆ зако́нъ сы́и во́ вѣки . всѝ держа́щїисѧ
є҆ѧ̀ в̾ живо́тъ , а҆ ѡ҆ста́вившїи є҆ѧ̀ ᲂу҆́мрꙋтъ . ѡ҆браща́йсѧ і҆а́кѡве , и҆
и҆ми́сѧ є҆ѧ̀ . пᲂи҆дѝ к̾ сїѧ́нїю прѧ́мѡ свѣ́та є҆ѧ̀ , неда́ждь и҆но́мꙋ сла́вы
твᲂеѧ̀ , и҆ пᲂле́зныхъ тебѣ̀ ꙗ҆зы́кꙋ чꙋжде́мꙋ . бл҃же́нъ є҆сѝ і҆и҃лю , ꙗ҆́кѡ
ᲂу҆го́днаѧ бг҃ᲂви , и҆ на́мъ разꙋ́мна сꙋ́ть .

=къ гала́тѡмъ пᲂсла́нїе , ст҃а́гѡ а҆пⷭ҇ла па́вла .=

=заⷱ҇ , с҃и . Б=ра́тїе , пре́жде прише́ствїѧ вѣ́ры , пᲂд̾ зако́нᲂмъ
стрего́ми бѣ́хᲂмъ , затвᲂре́ни въ хᲂтѧ́щꙋю вѣ́рꙋ ѿкры́тисѧ . тѣ́мже зако́нъ
каза́тель на́мъ бы́сть ѡ҆ хрⷭ҇тѐ і҆с҃е , да ѿ вѣ́ры ѡ҆правди́мсѧ . прише́дши же
вѣ́рѣ , ᲂу҆́же непᲂд̾пѣ́стꙋнᲂмъ є҆смы̀ . вси́ бо вы̀ сн҃ᲂве бж҃їи є҆стѐ вѣ́рᲂю
ѡ҆ хрⷭ҇тѐ і҆с҃е . є҆ли́цы бо во хрⷭ҇та̀ крⷭ҇ти́стесѧ , во хрⷭ҇та̀
ѡ҆блеко́стесѧ , нѣ́сть і҆ꙋде́й ни є҆́ллинъ , нѣ́сть ра́бъ ни свᲂбо́дь , нѣ́сть
мꙋ́жескїи по́лъ , ни же́нскїи , вси́ бо вы̀ є҆ди́но є҆стѐ ѡ҆ хрⷭ҇тѐ і҆с҃е .
а҆́ще ли вы̀ хрⷭ҇то́вы , то̀ ᲂу҆́бѡ а҆враа́мле сѣ́мѧ є҆стѐ , и҆
по ѡ҆бѣтᲂва́нїю наслѣ́дницы .

=дїа́кᲂн̾ : п=ремꙋ́дрᲂсть про́сти ᲂу҆слы́шимъ ст҃а́гѡ є҆ѵⷢ҇а́лїѧ .
=і҆єре́й : ѿ лꙋкѝ ст҃а́гѡ є҆ѵⷢ҇а́лїѧ , чте́нїе . заⷱ҇ , є҃ . В=о́днехъ
ѻ҆́нѣхъ , и҆зы́де пᲂвелѣ́нїе ѿ кесарѧ̀ а҆́вгꙋста , написа́ти всю̀ вселе́ннꙋю ;
сѐ написа́нїе пе́рвᲂе бы́сть . владѧ́щꙋ сирі́ею , кирині́ю . и҆ и҆дѧ́хꙋ всѝ
написа́тисѧ ко́ждо во сво́й гра́дъ . взы́де же и҆ і҆ѡ́сифъ ѿ галиле́ѧ , и҆́з̾
града назаре́та , во і҆ꙋде́ю во́ градъ дв҃дᲂвъ , и҆́же нарица́етсѧ виѳлїе́мъ ,
занѐ бы́ти є҆мꙋ̀ ѿ́ дᲂмꙋ и҆ ѻ҆те́чества дв҃дᲂва , написа́тисѧ съ мр҃і́ею
ѡ҆брꙋче́нᲂю є҆мꙋ̀ жено́ю сꙋ́щею непра́зднᲂю . бы́сть же є҆гда̀ бы́ста тꙋ̀ ,
и҆спо́лнишасѧ дні́е рᲂди́ти є҆́й , и҆ рᲂдѝ сн҃а свᲂего̀ пе́рвенца , и҆ пᲂви́тъ
є҆го̀ , и҆ пᲂлᲂжѝ є҆го̀ в̾ ꙗ҆́слѣхъ , занѐ небѣ̀ и҆́мъ мѣ́ста во ѡ҆би́тели .
И҆ па́стырїе бѣ́хꙋ в̾ то́йже странѣ̀ бдѧ́ще , и҆ стрегꙋ́ще стра́жꙋ нᲂщнꙋ́ю
ѡ҆ ста́дѣ свᲂе́мъ . и҆ сѐ а҆́нг҃лъ гдⷭ҇нь ста̀ в̾ ни́хъ , и҆ сла́ва гдⷭ҇нѧ
ѡ҆сїѧ̀ и҆́хъ . и҆ ᲂу҆бᲂѧ́шасѧ стра́хᲂмъ ве́лїемъ . и҆ речѐ и҆́мъ а҆́нг҃лъ ,
небо́йтесѧ , се́бо бл҃гᲂвѣствꙋ́ю ва́мъ ра́дᲂсть ве́лїю , ꙗ҆́же бꙋ́детъ всѣ́мъ
лю́демъ , ꙗ҆́кѡ рᲂди́сѧ ва́мъ дне́сь сп҃съ , и҆́же є҆́сть хрⷭ҇то́съ гдⷭ҇ь ,
во́ градѣ дв҃дᲂвѣ . и҆ сѐ ва́мъ зна́менїе , ѡ҆брѧ́щете младе́нецъ по́витъ
лежа́щь в̾ ꙗ҆́слѣхъ . и҆ в̾неза́пꙋ бы́сть со а҆́нг҃лѡмъ , мно́жество вѡ́й
нбⷭ҇ныхъ , хва́лѧщихъ бг҃а , и҆ гл҃ющихъ , сла́ва в̾ вы́шнихъ бг҃ꙋ , и҆
на землѝ ми́ръ , во чл҃цѣхъ бл҃гᲂвᲂле́нїе . и҆ бы́сть ꙗ҆́кѡ ѿи҆до́ша ѿ ни́хъ
на́ нб҃о а҆́нг҃ли , и҆ чл҃цы па́стырїе рѣ́ша дрꙋ́гъ ко́ дрꙋгꙋ , пре́йдемъ
до виѳлїе́ма , и҆ ви́димъ глаго́лъ се́й бы́вшїи , и҆́же гдⷭ҇ь сказа̀ на́мъ .
и҆ прїидо́ша пᲂспѣ́шшесѧ , и҆ ѡ҆брѣто́ша марїа́мъ же и҆ і҆ѡ́сифа , и҆
младе́нецъ лежа́щь в̾ ꙗ҆́слѣхъ . ви́дѣвше же , сказа́ша ѡ҆ глаго́лѣ
глаго́ланнѣмъ и҆́мъ ѡ҆ ѻ҆трᲂча́ти се́мъ . и҆ всѝ слы́шавшїи , диви́шасѧ
ѡ҆ гл҃анныхъ ѿ па́стырей к̾ ни́мъ . марїа́мъ же сᲂблюда́ше всѧ̀ гл҃ы сїѧ̀ ,
слага́ющи въ срⷣцы свᲂе́мъ . и҆ вᲂз̾врати́шасѧ= =па́стырїе , сла́вѧще и҆
хва́лѧще бг҃а ѡ҆ всѣ́хъ , ꙗ҆́же слы́шаша и҆ ви́дѣша , ꙗ҆́кᲂже глаго́лано бы́сть
к̾ ни́мъ .

=та́же : Г=дⷭ҇ь бг҃ъ бл҃гᲂслᲂве́нъ , бл҃гᲂслᲂве́нъ гдⷭ҇ь де́нь днѐ .
пᲂспѣши́тъ на́мъ бг҃ъ спасе́нїи на́шихъ , бг҃ъ на́шъ , бг҃ъ спаса́ти .

=та́же : т=рⷭ҇то́е , и҆ по ѻ҆́ч҃е на́шъ . =кᲂнда́къ . гла́съ , г҃ . Д=в҃аѧ
дне́сь превѣ́чнᲂе сло́во , в̾ верте́пѣ грѧде́тъ рᲂди́ти неи҆з̾рече́ннѡ . ликꙋ́й
вселе́ннаѧ слы́шавши . прᲂсла́ви со а҆́нг҃лы и҆ па́стырми , хᲂтѧ́щаго рᲂди́тисѧ
ѻ҆трᲂча̀ мла́до , превѣ́чнаго бг҃а .

~гдⷭ҇и пᲂми́лꙋй , м҃ . =та́же , м=ᲂли́тва , вели́кагѡ васи́лїѧ . ~и҆́же
на всѧ́ко вре́мѧ . ~гдⷭ҇и пᲂми́лꙋй , =гⷤ . сла́ва , и҆ нн҃ѣ . ч=ⷭ҇тнѣ́йшꙋю
херꙋви́мъ . ~и҆́менемъ гдⷭ҇нимъ бл҃гᲂслᲂвѝ ѻ҆́ч҃е . =і҆єре́й : з=а мл҃твъ
ст҃ы́хъ ѻ҆ц҃ъ на́шихъ .

=та́же , мл҃тва , вели́кагѡ васи́лїѧ . В=лⷣко бж҃е ѻ҆́ч҃е вседержи́телю , и҆
гдⷭ҇и сн҃е є҆динᲂро́дныи і҆с҃е хрⷭ҇тѐ , и҆ ст҃ы́и дꙋ́ше . є҆ди́но бжⷭ҇тво̀ и҆
є҆ди́на си́ла , пᲂми́лꙋй мѧ грѣ́шнаго , и҆ и҆́ми же вѣ́си сꙋдьба́ми , спаси́ мѧ
недᲂсто́йнаго раба̀ твᲂегѡ̀ ꙗ҆́кѡ бл҃гᲂслᲂве́нъ є҆сѝ во́ вѣки , а҆ми́нь .

=ча́съ , ѕ҃ . п=рїиди́те пᲂклᲂни́мсѧ , три́жды .

=ѱл҃о́мъ , ѻ҃а . =

~Бж҃е сꙋ́дъ тво́й цр҃е́ви да́ждь , и҆ пра́вдꙋ твᲂю̀ сн҃ꙋ цр҃е́вꙋ . сꙋди́ти
лю́демъ твᲂи́мъ в̾ пра́вдꙋ , и҆ ни́щимъ твᲂи́мъ в̾ сꙋ́дъ . да вᲂспрїи́мꙋтъ
го́ры ми́ръ люде́й , и҆ хо́лми пра́вдꙋ . сꙋ́дитъ ни́щимъ людски́мъ , и҆
спасе́тъ сы́ны ᲂу҆бо́гихъ , и҆ смири́тъ клеветника̀ . и҆ пребꙋ́детъ
съ со́лнцемъ , и҆ пре́жде лꙋны̀ ро́да рᲂдо́въ . сни́детъ ꙗ҆́кѡ до́ждь на рꙋно̀ ,
и҆ ꙗ҆́кѡ ка́плѧ ка́плющаѧ на́ землю . вᲂз̾сїѧ́етъ во́ днехъ є҆гѡ̀ пра́вда и҆
мно́жество ми́ра , до́ндеже ѿи́метсѧ лꙋна̀ . и҆ ѡ҆блада́етъ ѿ́ мᲂрѧ и҆
до́ мᲂрѧ , и҆ ѿ рѣ́къ до кᲂне́цъ вселе́нныѧ . пред̾ ни́мъ припадꙋ́тъ
є҆ѳїѡ́плѧне , и҆ вразѝ є҆гѡ̀ пе́рсть пᲂли́жꙋтъ . ца́рїе ѳарсі́йстїи и҆
ѻ҆́стрᲂви , да́ры принесꙋ́тъ . ца́рїе а҆ра́встїи и҆ са́ва , да́ры приведꙋ́тъ .
и҆ пᲂкло́нѧтсѧ є҆мꙋ̀ всѝ ца́рїе зе́мстїи , всѝ ꙗ҆зы́цы пᲂрабо́таютъ є҆мꙋ̀ .
ꙗ҆́кѡ и҆зба́ви ни́ща ѿ си́льна и҆ ᲂу҆бо́га , є҆мꙋ́же небѣ̀ пᲂмо́щника .
пᲂщади́тъ ни́ща и҆ ᲂу҆бо́га , и҆ дш҃а ᲂу҆бо́гихъ спасе́тъ . ѿ ли́хвы и҆ ѿ не
пра́вды и҆зба́витъ дш҃а и҆́хъ , и҆ че́стно и҆́мѧ є҆гѡ̀ пред̾ ни́ми . и҆ жи́въ
бꙋ́детъ , и҆ да́стсѧ є҆мꙋ̀ ѿ зла́та а҆раві́иска , и҆ пᲂмо́лѧтсѧ ѡ҆ не́мъ вы́нꙋ ,
ве́сь де́нь бл҃гᲂслᲂвѧ́тъ и҆̀ . бꙋ́детъ ᲂу҆тверже́нїе на землѝ на ве́рхъ
го́ръ . превᲂз̾несе́тсѧ па́че лива́на пло́дъ є҆гѡ̀ , и҆ прᲂцвѣтꙋ́тъ ѿ́ града
ꙗ҆́кѡ трава̀ земна́ѧ . бꙋ́детъ и҆́мѧ є҆гѡ̀ бл҃гᲂслᲂве́но во́ вѣки , пре́жде
сл҃нца пребыва́етъ и҆́мѧ є҆гѡ̀ . и҆ бл҃гᲂслᲂвѧ́тсѧ ѡ҆ не́мъ всѧ̀ кᲂлѣ́на
земна́ѧ , всѝ ꙗ҆зы́цы ᲂу҆блажа́тъ и҆̀ . бл҃гᲂслᲂве́нъ гдⷭ҇ь бг҃ъ і҆и҃левъ ,
твᲂрѧ́и чꙋдеса̀ є҆ди́нъ . и҆ бл҃гᲂслᲂве́но и҆́мѧ сла́вы є҆гѡ̀ во́ вѣки , и҆
в̾ вѣ́къ вѣ́ка . и҆ и҆спо́лнитсѧ сла́вы є҆гѡ̀ всѧ̀ землѧ̀ , бꙋ́детъ бꙋ́детъ .

=ѱл҃о́мъ , рл҃а . =

~Пᲂмѧнѝ гдⷭ҇и дв҃да , и҆ всю̀ кро́тᲂсть є҆гѡ̀ . ꙗ҆́кѡ клѧ́тсѧ гдⷭ҇ви ,
ѡ҆бѣща́сѧ бг҃ꙋ і҆а́кѡвлю . а҆́ще вселю́сѧ в̾ селе́нїе до́мꙋ мᲂегѡ̀ , лѝ взы́дꙋ
на ѻ҆́дръ пᲂсте́ли мᲂеѧ̀ . а҆́ще да́мъ со́нъ ѻ҆чи́ма мᲂи́ма , и҆ вѣ́кᲂма мᲂи́ма
дрема́нїе , и҆ пᲂко́й скранїѧ́мъ мᲂи́мъ . до́ндеже ѡ҆брѧ́щꙋ мѣ́сто гдⷭ҇ви ,
селе́нїе бг҃ꙋ і҆а́кѡвлю . сѐ слы́шахᲂмъ ѧ҆̀ во є҆фра́ѳѣ , ѡ҆брѣто́хᲂмъ ѧ҆̀
въ по́лихъ дꙋбра́вы . вни́демъ въ селе́нїѧ є҆гѡ̀ , пᲂклᲂни́мсѧ на мѣ́стѣ
и҆дѣ́же стᲂѧ́стѣ но́зѣ є҆гѡ̀ . вᲂскрⷭ҇нѝ гдⷭ҇и в̾ пᲂко́й тво́й . ты̀ и҆
кїѡ́тъ ст҃ы́ни твᲂеѧ̀ . сщ҃е́нницы твᲂѝ ѡ҆блекꙋ́тсѧ пра́вдᲂю , и҆ прпⷣбнїи
твᲂѝ вᲂз̾ра́дꙋютсѧ . дв҃да ра́ди раба̀ твᲂегѡ̀ , не ѿвратѝ лицѐ пᲂма́заннагѡ
свᲂегѡ̀ . клѧ́тсѧ гдⷭ҇ь дв҃дꙋ и҆́стинᲂю , и҆ не ѿве́ржетсѧ є҆ѧ̀ . ѿ плᲂда̀
чре́ва твᲂегѡ̀ , пᲂсаждꙋ̀ на престо́лѣ твᲂе́мъ . а҆́ще сᲂхранѧ́тъ сы́нᲂве твᲂѝ
завѣ́тъ мо́й , и҆ свидѣ́нїѧ мᲂѧ̀ сїѧ̀ ꙗ҆́же наꙋчꙋ̀ и҆́хъ . и҆ сы́нᲂве и҆́хъ
до́ вѣка сѧ́дꙋтъ на прⷭ҇то́лѣ твᲂе́мъ . ꙗ҆́кѡ и҆збра̀ гдⷭ҇ь сїѡ́на , и҆
и҆зво́ли и҆̀ в̾ жили́ще себѣ̀ . сѐ пᲂко́й мо́й в̾ вѣ́къ вѣ́ка , здѣ̀ вселю́сѧ
ꙗ҆́кѡ и҆зво́лихъ и҆̀ . лᲂви́твꙋ є҆гѡ̀ бл҃гᲂсло́вствꙋѧ бл҃гᲂслᲂвлю̀ , ни́щїѧ
є҆гѡ̀ насы́щꙋ хлѣ́ба . сщ҃е́нники є҆гѡ̀ ѡ҆блекꙋ̀ во спасе́нїе , и҆ прпⷣбнїи
є҆гѡ̀ ра́дᲂстїю вᲂз̾ра́дꙋютсѧ . тꙋ̀ вᲂз̾ращꙋ̀ ро́гъ дв҃дᲂви , ᲂу҆гᲂто́вахъ
свѣти́льникъ пᲂма́заннᲂмꙋ мᲂемꙋ̀ . врагѝ є҆гѡ̀ ѡ҆блекꙋ̀ стꙋдо́мъ , на не́мже
прᲂцвѣте́тъ ст҃ы́нѧ мᲂѧ̀ .

=ѱл҃о́мъ , ч҃ . =

~Живы́и въ по́мᲂщи вы́шнѧгѡ , въ кро́вѣ бг҃а нбⷭ҇нагѡ вᲂдвᲂри́тсѧ . рече́тъ
гдⷭ҇ви , застꙋ́пникъ мо́й є҆сѝ , и҆ прибѣ́жище мᲂѐ , бг҃ъ мо́й , и҆
ᲂу҆пᲂва́ю на́нь . ꙗ҆́кѡ то́й и҆зба́витъ тѧ̀ ѿ сѣ́ти ло́вчи , и҆ ѿ слᲂвесѐ
мѧте́жна . пле́щьма свᲂи́ма ѡ҆сѣ́нитъ тѧ̀ , и҆ пᲂд̾ крилѣ̀ є҆гѡ̀ надѣ́ешисѧ .
ѻ҆рꙋ́жїе ѡ҆бы́детъ тѧ̀ и҆́стина є҆гѡ̀ , не ᲂу҆бᲂи́шисѧ ѿ́ страха нᲂщна́гѡ ,
ѿ стрѣлы̀ летѧ́щїѧ во́ дне . ѿ ве́щи во тмѣ̀ прехᲂдѧ́щїѧ , ѿ срѧ́ща и҆ бѣ́са
пᲂлꙋ́деннагѡ . паде́тъ ѿ страны̀ твᲂеѧ̀ ты́сѧща , и҆ тма̀ ѡ҆деснꙋ́ю тебѐ ,
к̾ тебѣ́ же не прибли́житсѧ . ѻ҆ба́че ѻ҆чи́ма свᲂи́ма смо́триши , и҆
вᲂз̾даѧ́нїе грѣ́шникѡмъ ᲂу҆́зриши . ꙗ҆́кѡ ты̀ гдⷭ҇и ᲂу҆пᲂва́нїе мᲂѐ ,
вы́шнѧгѡ пᲂлᲂжи́лъ є҆сѝ прибѣ́жище твᲂѐ . не прїи́детъ к̾ тебѣ̀ ѕло̀ , и҆
ра́на не прибли́житсѧ тѣлесѝ твᲂемꙋ̀ . ꙗ҆́кѡ а҆́нг҃лѡмъ свᲂи́мъ запᲂвѣ́сть
ѡ҆ тебѣ̀ , сᲂхрани́ти тѧ̀ во всѣ́хъ пꙋте́хъ твᲂи́хъ . на рꙋка́хъ во́змꙋтъ тѧ̀ ,
да некᲂгда̀ преткне́ши ѡ҆ ка́мень нᲂгѝ твᲂеѧ̀ . на а҆́спида и҆ васили́ска
настꙋ́пиши , и҆ пᲂпере́ши льва̀ и҆ ѕмїѧ̀ . ꙗ҆́кѡ намѧ̀ ᲂу҆пᲂва̀ , и҆ и҆зба́влю
и҆̀ , пᲂкры́ю и҆̀ , ꙗ҆́кѡ пᲂзна̀ и҆́мѧ мᲂѐ . вᲂз̾зᲂве́тъ ко мнѣ̀ , и҆ ᲂу҆слы́шꙋ
и҆̀ . с̾ ни́мъ є҆́смь в̾ ско́рби , и҆змꙋ̀ и҆̀ , и҆ прᲂсла́влю є҆гѡ̀ . дᲂлгᲂтꙋ̀
дні́й и҆спо́лню и҆̀ . и҆ ꙗ҆влю̀ є҆мꙋ̀ спасе́нїе мᲂѐ .

=сла́ва , и҆ ны́нѣ . а҆=ллилꙋ́їѧ , =гⷤ . г=дⷭ҇и пᲂми́лꙋй , =гⷤ . сла́ва ,
трᲂпа́рь . гла́съ , д҃ . Н=аписа́шесѧ и҆нᲂгда̀ со ста́рцемъ і҆ѡ́сифᲂмъ , ꙗ҆́кѡ
ѿ сѣ́мене дв҃дᲂва в̾ виѳлїе́мѣ мр҃їа́мъ нᲂсѧ́щи во́ чревѣ без̾ сѣ́меннѡ
зача́тїе . наста́же вре́мѧ рᲂжде́нїѧ , и҆ мѣ́ста небѣ̀ ѻ҆би́тели , но ꙗ҆́кѡ
красна̀ пᲂла́та верте́пъ цр҃цѣ пᲂказа́сѧ . хрⷭ҇то́съ ражда́етсѧ , пре́жде
па́дшїи хᲂтѧ̀ вᲂскр҃си́ти ѻ҆́бразъ .

=и҆ ны́нѣ , боⷢ҇ . Ꙗ҆́=кѡ не и҆́мамы дерзнᲂве́нїѧ , за премно́гїѧ грѣхѝ
на́ша . но ты̀ и҆́же ѿ тебѐ ро́ждьшагᲂсѧ , мᲂлѝ бцⷣе дв҃о , мно́го бо мо́жетъ
мᲂли́тва ма́тернѧ , на ᲂу҆мᲂле́нїе влⷣки . непре́зри грѣ́шныхъ мᲂльбы̀
всечⷭ҇таѧ , ꙗ҆́кѡ млⷭ҇тивъ є҆́сть , и҆ спастѝ мᲂгі́и , и҆́же страда́ти на́съ
ра́ди и҆з̾во́ливыи .

=та́же , трᲂпарѝ сїѧ̀ , пᲂе́мъ , по двⷤа . гла́съ , а҃ . П=рїиди́те
вѣ́рнїи , вᲂз̾веде́мсѧ бжⷭ҇твенѣ , и҆ ви́димъ с̾ше́ствїе бжⷭ҇твенᲂе , с̾вы́ше
в̾ виѳлїе́мѣ к̾ на́мъ ꙗ҆вле́ннѣ . и҆ ᲂу҆́мъ ѡ҆чи́стивше , житїе́мъ принесе́мъ
дᲂбрᲂдѣ́тели . за мѵ́рѡ прᲂꙋгᲂто́вающе вѣ́рнѡ ржⷭ҇твеныѧ в̾хо́ды , ѿ дш҃е́вныхъ
сᲂкро́вищъ . зᲂвꙋ́ще в̾ вы́шнихъ , сла́ва бг҃ꙋ сꙋ́щемꙋ в̾ трⷪ҇цѣ . тѣ́мъ
в̾ чл҃цѣхъ бл҃гᲂвᲂле́нїе ꙗ҆ви́сѧ , а҆да́ма и҆збавлѧ́ѧ прарᲂди́тельныѧ клѧ́твы ,
ꙗ҆́кѡ чл҃кᲂлю́бецъ . =два́жды . =

=сти́хъ : гла́съ , д҃ . бг҃ъ ѿ ю҆́га прїи́детъ ,꙳ и҆ ст҃ы́и и҆з̾гᲂры̀
присѣ́нныѧ ча́сты . С=лы́ши нб҃о , и҆ внꙋшѝ землѐ , да пᲂдви́жатсѧ
ѡ҆снᲂва́нїѧ , да прїи́мꙋтъ тре́петъ преи҆спо́днѧѧ , ꙗ҆́кѡ бг҃ъ же и҆
твᲂре́цъ , в̾ плᲂтьско́е ѡ҆дѣ́ѧсѧ зда́нїе . и҆ и҆́же держа́внᲂю рꙋко́ю
сᲂзда́выи тва́рь , ᲂу҆тро́бы зри́тсѧ зда́нїе . ѽ глꙋбина̀ бᲂга́тства и҆
премꙋ́дрᲂсти , и҆ ра́зꙋма бж҃їѧ . ꙗ҆́кѡ не и҆спы́танны сꙋдьбы̀ є҆гѡ̀ , и҆
не и҆з̾слѣ́дᲂванни пꙋтїѐ є҆гѡ̀ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . п=а́ки , то́йже , трᲂпа́рь . =та́же : =

=сла́ва . гла́съ , є҃ . П=рїиди́те хрⷭ҇тᲂно́снїи лю́дїе , да ви́димъ чꙋ́до
всѧ́кᲂгѡ ра́зꙋма ᲂу҆жаса́ѧ и҆ ѡ҆б̾держа̀ . и҆ бл҃гᲂче́стнѡ вᲂпїю́ще вѣ́рнїи ,
пᲂклᲂни́мсѧ дне́сь . к̾ виѳлїе́мꙋ непра́здна сꙋ́щи дв҃аѧ прихо́дитъ рᲂди́ти
гдⷭ҇а . ли́цы же а҆́нг҃льстїи пред̾текꙋ́тъ . и҆ сїѧ̀ ви́дѣвъ , вᲂпїѧ́ше
і҆ѡ́сифъ ѡ҆брꙋ́ченикъ . что̀ є҆́же в̾ тебѣ̀ стра́ннᲂе та́инство дв҃о ; и҆ ка́кѡ
хо́щеши рᲂди́ти , не и҆скꙋсᲂбра́чнаѧ ю҆́нице . =и҆ ны́нѣ . п=а́ки , то́йже .

=прᲂки́менъ . гла́съ , гла́съ , д҃ . и҆́=з̾ чрева пре́жде денни́цы рᲂди́хъ
тѧ̀ . =сти́хъ : р=ечѐ гдⷭ҇ь гдⷭ҇ви мᲂемꙋ̀ , сѣдѝ ѡ҆деснꙋ́ю менѐ .

=ѿ прᲂро́чества и҆са́ина , чте́нїе . =

~Прилᲂжѝ гдⷭ҇ь гл҃ати ко а҆ха́зꙋ , прᲂсѝ себѣ̀ зна́менїѧ ᲂу҆́ гдⷭ҇а бг҃а
твᲂегѡ̀ , во глꙋбинꙋ̀ , и҆лѝ в̾ высᲂтꙋ̀ . и҆ речѐ а҆ха́зъ , не и҆́мамъ
прᲂси́ти , нижѐ и҆скꙋси́ти гдⷭ҇а . и҆ речѐ и҆са́їѧ , слы́ши ᲂу҆́бѡ до́ме
дв҃дᲂвъ , є҆да̀ ма́лъ ва́мъ трꙋ́дъ даѧ́ти челᲂвѣ́кѡмъ . и҆ ка́кѡ гдⷭ҇ви трꙋ́дъ
даетѐ ; сегѡ̀ ра́ди да́стъ гдⷭ҇ь са́мъ ва́мъ зна́менїе ; сѐ дв҃аѧ во́ чревѣ
прїи́метъ , и҆ рᲂди́тъ сн҃а , и҆ нарекꙋ́тъ и҆́мѧ є҆мꙋ̀ є҆м̾манꙋ́илъ . ма́сло и҆
ме́дъ и҆́мать снѣ́сти . пре́жде да́же неразꙋмѣ́ти ѻ҆трᲂча́ти дᲂбра̀ , и҆лѝ
ѕла̀ , ѿри́нетъ ѕла́ѧ и҆ и҆збере́тъ до́брᲂе . И҆ речѐ гдⷭ҇ь ко мнѣ̀ , прїимѝ
себѣ̀ сви́тᲂкъ но́въ , вели́къ , и҆ напишѝ в̾ не́мъ писа́лᲂмъ чл҃ческимъ ,
є҆́же ско́рѡ плѣне́нїе сᲂтвᲂри́ти кᲂры́стемъ , настᲂѧ́тъ бо . и҆ свидѣ́телѧ мѝ
сᲂтвᲂрѝ вѣ́рны чл҃ки , ᲂу҆рі́ю і҆єре́ѧ , и҆ заха́рїю сн҃а варахі́ина . и҆
пристꙋпи́хъ ко прᲂро́чицѣ , и҆ во́ чревѣ зача́тъ , и҆ рᲂдѝ сн҃а . и҆ рече́ ми
гдⷭ҇ь , на рцы̀ и҆́мѧ є҆мꙋ̀ , ско́рѡ плѣнѝ , и҆ напра́снѡ и҆спрᲂве́рзи . занѐ
пре́жде да́же неразꙋмѣ́ти ѻ҆трᲂча́ти призва́ти ѻ҆ц҃а и҆лѝ мт҃рь , прїи́метъ
си́лꙋ дама́скᲂвꙋ , и҆ кᲂры́сти самарі́йскїѧ , прѧ́мѡ цр҃ю а҆сѷрі́йскᲂмꙋ .
с̾на́ми бг҃ъ , разꙋмѣ́йте ꙗ҆зы́цы , и҆ пᲂкарѧ́йтесѧ . ᲂу҆слы́шите да́же и҆
до пᲂслѣ́днихъ землѝ . мᲂгꙋ́щїи пᲂкарѧ́йтесѧ . а҆́ще бо па́ки вᲂз̾мо́жете ,
и҆ па́ки пᲂбѣжде́ни бꙋ́дете . и҆ сᲂвѣ́тъ и҆́же а҆́ще сᲂвѣща́ете , разᲂри́тъ и҆̀
гдⷭ҇ь . и҆ сло́во є҆́же а҆́ще вᲂз̾глаго́летъ , не и҆́мать пребыва́ти в̾ ва́съ ,
ꙗ҆́кѡ с̾ на́ми бг҃ъ .

=къ є҆вре́ѡмъ пᲂсла́нїе , ст҃а́гѡ а҆пⷭ҇ла па́вла . =

=заⷱ҇ , т҃д . В=ъ нача́лѣ ты̀ гдⷭ҇и зе́млю ѡ҆снᲂва̀ , и҆ дѣ́ла рꙋ́кꙋ твᲂе́ю
сꙋ́ть небеса̀ , та̀ пᲂги́бнꙋтъ , ты́ же пребыва́еши . и҆ всѧ̀ ꙗ҆́кᲂже ри́за
ѡ҆бетша́ютъ , и҆ ꙗ҆́кѡ ѻ҆де́ждꙋ свїе́ши и҆́хъ , и҆ и҆змѣнѧ́тсѧ . ты́ же то́жде
є҆сѝ , и҆ лѣ́та твᲂѧ̀ не ѡ҆скꙋдѣ́ютъ . кᲂмꙋ́ же ѿ а҆́нг҃лъ речѐ кᲂгда̀ , сѣдѝ
ѡ҆деснꙋ́ю менѐ , до́ндеже пᲂлᲂжꙋ̀ врагѝ твᲂѧ̀ пᲂд̾но́жїе нᲂга́ма твᲂи́ма ;
не вси́ли сꙋ́ть слꙋже́бнїи дꙋ́си , въ слꙋже́нїе пᲂсыла́еми , за хᲂтѧ́щихъ
наслѣ́дᲂвати спасе́нїе . сегѡ̀ ра́ди пᲂдᲂба́етъ на́мъ ли́шшее внима́ти
слы́шанымъ , да не кᲂгда̀ ѿпа́днемъ . а҆́ще бо гл҃аннᲂе а҆́нг҃лы сло́во бы́сть
и҆звѣ́стнѡ . и҆ всѧ́ко престꙋпле́нїе и҆ ѡ҆слꙋша́нїе пра́веднѡ прїѧ́тъ
мздᲂвᲂздаѧ́нїе . ка́кѡ мы̀ ᲂу҆бѣжи́мъ , ѡ҆ сели́цѣ неради́вше спасе́нїи ,
є҆́же зача́ло прїе́мше гл҃атисѧ ѿ́ гдⷭ҇а , слы́шавшими въ на́съ и҆звѣсти́сѧ .

=дїа́кᲂн̾ : п=ремꙋ́дрᲂсть про́сти ᲂу҆слы́шимъ ст҃а́гѡ є҆ѵⷢ҇а́лїѧ .
=і҆єре́й : ѿ матѳе́ѧ ст҃а́гѡ є҆ѵⷢ҇а́лїѧ , чте́нїе . заⷱ҇ , г҃ . І҆=с҃ꙋ
ро́ждьшꙋсѧ в̾ виѳлїе́мѣ і҆ꙋде́йстѣм̾ , во́ дни и҆́рᲂда царѧ̀ , сѐ вᲂлсвѝ
ѿ вᲂсто́къ прїидо́ша во і҆єрᲂсали́мъ , глаго́люще , гдѣ̀ є҆́сть рᲂжде́исѧ цр҃ь
і҆ꙋде́йскїи ; ви́дѣхᲂмъ бо ѕвѣздꙋ̀ є҆гѡ̀ на вᲂсто́цѣ , и҆ прїидо́хᲂмъ
пᲂклᲂни́тисѧ є҆мꙋ̀ . слы́шавъ же и҆́рᲂдъ ца́рь , смꙋти́сѧ , и҆ всѧ̀ і҆єрᲂсали́ма
с̾ ни́мъ . и҆ сᲂбра́въ всѧ̀ первᲂсщ҃е́нники , и҆ кни́жники люд̾скі́ѧ ,
вᲂпрᲂша́ше ѿ ни́хъ , гдѣ̀ хрⷭ҇то́съ ражда́етсѧ ; ѻ҆ни́же реко́ша є҆мꙋ̀ ,
в̾ виѳлїе́мѣ і҆ꙋде́йстѣмъ . та́кᲂбо пи́сано є҆́сть прⷪ҇ро́кᲂмъ . и҆ ты̀
виѳлїе́ме землѐ і҆ꙋ́дᲂва , ничи́мъ же ме́ньши є҆сѝ во влады́кахъ і҆ꙋ́дᲂвыхъ ,
и҆з̾ тебе́ бо и҆зы́детъ во́ждь , и҆́же ᲂу҆пасе́тъ лю́ди мᲂѧ̀ і҆и҃лѧ . тᲂгда̀
и҆́рᲂдъ та́й призва̀ вᲂл̾хвы̀ , и҆ и҆спытᲂва́ше ѿ ни́хъ вре́мѧ ꙗ҆́вльшїѧсѧ
ѕвѣзды̀ , и҆ пᲂсла́въ и҆́хъ в̾ виѳлїе́мъ , речѐ , ше́дше и҆спыта́йте
и҆звѣ́стнѡ ѡ҆ ѻ҆трᲂча́ти . є҆гда́ же ѡ҆брѧ́щете , вᲂзвѣсти́те ми , ꙗ҆́кѡ да и҆
а҆́зъ ше́дъ пᲂклᲂню́сѧ є҆мꙋ̀ . ѻ҆ни́ же пᲂслꙋ́шавше царѧ̀ , и҆до́ша . и҆ сѐ
ѕвѣзда̀ ю҆́же ви́дѣша на вᲂсто́цѣ , и҆дѧ́ше пред̾ ни́ми , до́ндеже прише́дши
ста̀ верхꙋ̀ и҆дѣ́же бѣ̀ ѻ҆трᲂча̀ . ви́дѣвше же ѕвѣздꙋ̀ , вᲂзра́дᲂвашасѧ
ра́дᲂстїю ве́лїею ѕѣлѡ̀ . и҆ прише́дше в̾ хра́минꙋ , ви́дѣша ѻ҆трᲂча̀
с̾ мр҃і́ею мт҃рїю є҆гѡ̀ . и҆ па́дше пᲂклᲂни́шасѧ є҆мꙋ̀ . и҆ ѿве́рзше сᲂкро́вища
свᲂѧ̀ , принесо́ша є҆мꙋ̀ да́ры . зла́то , и҆ лива́нъ , и҆ ѕми́рнꙋ . и҆ вѣ́сть
прїе́мше во снѣ̀ , невᲂзврати́тисѧ ко и҆́рᲂдꙋ , и҆нѣ́мъ пꙋте́мъ , ѿи҆до́ша
в̾ странꙋ̀ свᲂю̀ .

=та́же : С=ко́рѡ да пред̾варѧ́тъ ны щедро́ты твᲂѧ̀ гдⷭ҇и , ꙗ҆́кѡ ѡ҆бнища́хѡмъ
ѕѣлѡ̀ . пᲂмᲂзѝ на́мъ бж҃е спаси́телю на́шъ , сла́вы ра́ди и҆́мене твᲂегѡ̀
гдⷭ҇и , и҆зба́ви на́съ . и҆ ѡ҆чи́сти грѣхѝ на́ша , и҆́мене твᲂегѡ̀ ра́ди .

=та́же : т=рⷭ҇то́е , и҆ по ѻ҆́ч҃е на́шъ . =кᲂнда́къ . гла́съ , г҃ . Д=в҃аѧ
дне́сь превѣ́чнᲂе сло́во , в̾ верте́пѣ грѧде́тъ рᲂди́ти неи҆з̾рече́ннѡ . ликꙋ́й
вселе́ннаѧ слы́шавши . прᲂсла́ви со а҆́нг҃лы и҆ па́стырми , хᲂтѧ́щаго рᲂди́тисѧ
ѻ҆трᲂча̀ мла́до , превѣ́чнаго бг҃а .

~гдⷭ҇и пᲂми́лꙋй , м҃ . =та́же , м=ᲂли́тва , вели́кагѡ васи́лїѧ . ~и҆́же
на всѧ́ко вре́мѧ . ~гдⷭ҇и пᲂми́лꙋй , =гⷤ . сла́ва , и҆ нн҃ѣ . ч=ⷭ҇тнѣ́йшꙋю
херꙋви́мъ . ~и҆́менемъ гдⷭ҇нимъ бл҃гᲂслᲂвѝ ѻ҆́ч҃е . =і҆єре́й : з=а мл҃твъ
ст҃ы́хъ ѻ҆ц҃ъ на́шихъ .

=пᲂсе́мъ мл҃тва , вели́кагѡ васи́лїѧ . Б=ж҃е и҆ гдⷭ҇и си́ламъ , и҆ всеѧ̀
тва́ри сᲂдѣ́телю , и҆́же за млрⷭ҇дїе неи҆зрече́нныѧ млⷭ҇ти твᲂеѧ̀ ,
є҆динᲂро́днагѡ сн҃а твᲂегѡ̀ гдⷭ҇а на́шегѡ і҆с҃а хрⷭ҇та̀ , низ̾пᲂсла́въ
на спасе́нїе ро́дꙋ на́шемꙋ , и҆ чⷭ҇тны́мъ є҆гѡ̀ крⷭ҇то́мъ , рꙋкᲂписа́нїе
грѣ́хъ на́шихъ растерза́въ , и҆ ѡ҆бличи́въ тѣ́мъ нача́ла и҆ вла́сти тмы̀ . са́мъ
влⷣко чл҃кᲂлю́бче , прїимѝ ѿ на́съ грѣ́шныхъ , бл҃гᲂда́рныѧ сїѧ̀ мл҃твы , и҆
и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ грѣхᲂпаде́нїѧ , и҆
всѣ́хъ и҆́же ѡ҆ѕло́бити на́съ и҆́щꙋщихъ , ви́димыхъ и҆ неви́димыхъ вра́гъ .
пригвᲂздѝ стра́сѣ твᲂе́мъ пло́ти на́ша , и҆ не ᲂу҆клᲂнѝ серде́цъ на́шихъ ,
въ слᲂвеса̀ и҆ пᲂмышле́нїѧ лꙋка́вствїѧ , но любо́вїю твᲂе́ю ᲂу҆ѧзвѝ дш҃а
на́ша . да к̾ тебѣ̀ всегда̀ взира́юще , и҆ є҆́же ѿ тебѐ свѣ́тᲂмъ наставлѧ́еми ,
тебѐ неприкᲂснᲂве́ннаго и҆ приснᲂсꙋ́щнаго зрѧ́ще свѣ́та , непреста́ннᲂе тебѣ̀
и҆спᲂвѣ́данїе , и҆ бл҃гᲂдаре́нїе вᲂз̾сыла́емъ , без̾нача́льнᲂмꙋ ѻ҆ц҃ꙋ ,
со є҆динᲂро́днымъ тѝ сн҃ᲂмъ , и҆ с̾ прест҃ы́мъ и҆ бл҃ги́мъ и҆ живᲂтвᲂрѧ́щимъ
тѝ дх҃ᲂмъ , нн҃ѣ и҆ при́снѡ и҆ во́ вѣки вѣко́мъ , а҆ми́нь .

=ча́съ , ѳ҃ . п=рїиди́те пᲂклᲂни́мсѧ , три́жды .

=ѱл҃о́мъ , р҃ѳ . =

~Речѐ гдⷭ҇ь гдⷭ҇ви мᲂемꙋ̀ , сѣдѝ ѡ҆деснꙋ́ю менѐ , до́ндеже пᲂлᲂжꙋ̀ врагѝ
твᲂѧ̀ , пᲂд̾но́жїе но́гъ твᲂи́хъ . же́злъ си́лы по́слетъ тѝ гдⷭ҇ь ѿ сїѡ́на ,
и҆ ᲂу҆дᲂлѣ́еши пᲂсредѣ̀ вра́гъ твᲂи́хъ . съ тᲂбо́ю нача́льство в̾ де́нь си́лы
твᲂеѧ̀ , во свѣ́тлᲂстехъ ст҃ы́хъ твᲂи́хъ . и҆́з̾ чрева пре́жде денни́цы
рᲂди́хъ тѧ . клѧ́тсѧ гдⷭ҇ь и҆ нераска́етсѧ . ты̀ і҆єре́й во́ вѣки по́ чинꙋ
мелхиседе́кᲂвꙋ . гдⷭ҇ь ѡ҆деснꙋ́ю тебѐ , сᲂкрꙋши́лъ є҆́сть в̾ де́нь гнѣ́ва
свᲂегѡ̀ царѧ̀ . сꙋ́дитъ во ꙗ҆зы́цѣхъ . и҆спо́лнитъ паде́нїѧ , сᲂкрꙋши́тъ главы̀
на землѝ мно́гимъ . ѿ пᲂто́ка на пꙋтѝ пїе́тъ , сегѡ̀ ра́ди вᲂз̾несе́тъ
главꙋ̀ .

=ѱл҃о́мъ , р҃і . =

~И҆спᲂвѣ́мсѧ тебѣ̀ гдⷭ҇и всѣ́мъ срⷣцемъ мᲂи́мъ , в̾ сᲂвѣ́тѣ пра́выхъ и҆
со́нмѣ . ве́лїѧ дѣ́ла гдⷭ҇нѧ , и҆зы́скана во всѣ́хъ во́лѧхъ є҆гѡ̀ .
и҆спᲂвѣ́данїе и҆ велелѣ́пᲂта дѣ́ло є҆гѡ̀ . и҆ пра́вда є҆гѡ̀ пребыва́етъ
в̾ вѣ́къ вѣ́ка . па́мѧть сᲂтвᲂри́лъ є҆́сть чꙋде́съ свᲂи́хъ . млⷭ҇тивъ и҆ ще́дръ
гдⷭ҇ь , пи́щꙋ да́лъ є҆́сть бᲂѧ́щимсѧ є҆гѡ̀ . пᲂмѧне́тъ в̾ вѣ́къ завѣ́тъ сво́й ,
крѣ́пᲂсть дѣ́лъ свᲂи́хъ вᲂз̾вѣстѝ лю́демъ свᲂи́мъ . да́ти и҆́мъ дᲂстᲂѧ́нїе
ꙗ҆зы́къ , дѣ́ла рꙋ́къ є҆гѡ̀ и҆́стина и҆ сꙋ́дъ . вѣ́рны всѧ̀ за́пᲂвѣди є҆гѡ̀ ,
ᲂу҆твержены̀ въ вѣ́къ вѣ́ка , сᲂтвᲂрены̀ во и҆́стинѣ и҆ пра́вᲂтѣ . и҆збавле́нїе
пᲂсла̀ лю́демъ свᲂи́мъ . запᲂвѣ́да в̾ вѣ́къ завѣ́тъ сво́й . ст҃о и҆ стра́шно
и҆́мѧ є҆гѡ̀ . зача́ло премꙋ́дрᲂсти стра́хъ гдⷭ҇нь . ра́зꙋмъ же бл҃гъ всѣ́мъ
твᲂрѧ́щимъ и҆̀ , хвала̀ є҆гѡ̀ пребыва́етъ в̾ вѣ́къ вѣ́ка .

=ѱл҃о́мъ , п҃є . =

~Приклᲂнѝ гдⷭ҇и ᲂу҆́хо твᲂѐ , и҆ ᲂу҆слы́ши мѧ , ꙗ҆́кѡ ни́щь и҆ ᲂу҆бо́гъ
є҆́смь а҆́зъ . сᲂхранѝ дш҃ꙋ мᲂю̀ , ꙗ҆́кѡ прпⷣбенъ є҆́смь . спасѝ раба̀ твᲂегѡ̀
бж҃е мо́й , ᲂу҆пᲂва́ющагѡ на тѧ̀ . пᲂми́лꙋй мѧ гдⷭ҇и , ꙗ҆́кѡ к̾ тебѣ̀
вᲂз̾зᲂвꙋ̀ ве́сь де́нь . вᲂз̾веселѝ дш҃ꙋ раба̀ твᲂегѡ̀ , ꙗ҆́кѡ к̾ тебѣ̀ взѧ́хъ
дш҃ꙋ мᲂю̀ . ꙗ҆́кѡ ты̀ гдⷭ҇и бл҃гъ , и҆ дᲂлгᲂтерпѣли́въ , и҆ мнᲂгᲂмлⷭ҇тивъ всѣ́мъ
призыва́ющимъ тѧ̀ . внꙋшѝ гдⷭ҇и мᲂли́твꙋ мᲂю̀ , и҆ вᲂньмѝ гла́сꙋ мᲂле́нїѧ
мᲂегѡ̀ . въ де́нь печа́ли мᲂеѧ̀ вᲂз̾ва́хъ к̾ тебѣ̀ , ꙗ҆́кѡ ᲂу҆слы́ша мѧ . нѣ́сть
пᲂдо́бенъ тебѣ̀ в̾ бо́зѣхъ гдⷭ҇и , и҆ нѣ́сть по дѣ́лѡмъ твᲂи́мъ . всѝ ꙗ҆зы́цы
є҆ли́кѡ сᲂтвᲂрѝ , прїи́дꙋтъ и҆ пᲂкло́нѧтсѧ пред̾ тᲂбо́ю гдⷭ҇и , и҆ прᲂсла́вѧтъ
и҆́мѧ твᲂѐ . ꙗ҆́кѡ ве́лїи є҆сѝ ты̀ , и҆ твᲂрѧ́и чꙋдеса̀ , ты̀ є҆сѝ бг҃ъ
є҆ди́нъ . наста́ви мѧ гдⷭ҇и на пꙋ́ть тво́й , и҆ пᲂйдꙋ̀ во и҆́стинѣ твᲂе́й .
да вᲂз̾весели́тсѧ се́рдце мᲂѐ , бᲂѧ́тисѧ и҆́мене твᲂегѡ̀ . и҆спᲂвѣ́мсѧ тебѣ̀
гдⷭ҇и бж҃е мо́й всѣ́мъ срⷣцемъ мᲂи́мъ , и҆ прᲂсла́влю и҆́мѧ твᲂѐ в̾ вѣ́къ .
ꙗ҆́кѡ млⷭ҇ть твᲂѧ̀ ве́лїѧ на мнѣ̀ , и҆ и҆зба́ви дш҃ꙋ мᲂю̀ ѿ а҆́да
преи҆спо́днѧгѡ . бж҃е , закᲂнᲂпрестꙋ́пницы вᲂста́ша на мѧ̀ , и҆ со́нмъ
держа́вныхъ взыска́ша дш҃ꙋ мᲂю̀ , и҆ непред̾лᲂжи́ша тебѐ пред̾ сᲂбо́ю . и҆ ты̀
гдⷭ҇и бж҃е мо́й ще́дръ и҆ ми́лᲂстивъ , дᲂлгᲂтерпѣли́въ и҆ мнᲂгᲂмлⷭ҇тивъ и҆
и҆́стиненъ . при́зри на мѧ̀ и҆ пᲂми́лꙋй мѧ̀ . да́ждь держа́вꙋ твᲂю̀ ѻ҆́трᲂкꙋ
твᲂемꙋ̀ , и҆ спасѝ сы́на рабы̀ твᲂеѧ̀ . сᲂтвᲂрѝ со мно́ю зна́менїе
во́ бл҃го , и҆ да ви́дѧтъ ненави́дѧщїи мѧ̀ , и҆ пᲂстыдѧ́тсѧ . ꙗ҆́кѡ ты̀ гдⷭ҇и
пᲂмо́же мѝ и҆ ᲂу҆тѣ́шилъ мѧ є҆сѝ .

=сла́ва , и҆ ны́нѣ . а҆=ллилꙋ́їѧ , =гⷤ . г=дⷭ҇и пᲂми́лꙋй , =гⷤ . сла́ва ,
трᲂпа́рь . гла́съ , д҃ . Н=аписа́шесѧ и҆нᲂгда̀ со ста́рцемъ і҆ѡ́сифᲂмъ , ꙗ҆́кѡ
ѿ сѣ́мене дв҃дᲂва в̾ виѳлїе́мѣ мр҃їа́мъ нᲂсѧ́щи во́ чревѣ без̾ сѣ́меннѡ
зача́тїе . наста́же вре́мѧ рᲂжде́нїѧ , и҆ мѣ́ста небѣ̀ ѻ҆би́тели , но ꙗ҆́кѡ
красна̀ пᲂла́та верте́пъ цр҃цѣ пᲂказа́сѧ . хрⷭ҇то́съ ражда́етсѧ , пре́жде
па́дшїи хᲂтѧ̀ вᲂскр҃си́ти ѻ҆́бразъ .

=и҆ нн҃ѣ , боⷢ҇ . И҆́=же на́съ ра́ди рᲂжде́исѧ ѿ дв҃ы , и҆ распѧ́тїе
претерпѣ́въ бл҃гі́и , и҆спрᲂве́ргїи сме́ртїю сме́рть , и҆ вᲂскрⷭ҇нїе ꙗ҆́вль
ꙗ҆́кѡ бг҃ъ , непре́зри и҆́хже сᲂзда̀ рꙋко́ю свᲂе́ю . ꙗ҆вѝ чл҃кᲂлю́бїе свᲂѐ
млⷭ҇тиве . прїимѝ ро́ждьшꙋю тѧ̀ бцⷣꙋ мᲂлѧ́щꙋсѧ заны̀ , и҆ спасѝ сп҃се на́шъ
лю́ди сᲂгрѣ́шшїѧ .

=та́же , трᲂпарѝ сїѧ̀ , пᲂе́мъ , по двⷤа . гла́съ , з҃ . О=у҆дивлѧ́шесѧ
и҆́рᲂдъ , зрѧ̀ вᲂлхвѡ́въ бл҃гᲂче́стїе . и҆ гнѣ́вᲂмъ пᲂбѣжда́емь , лѣ́та
и҆спыта́ше раз̾стᲂѧ́нїѧ . ма́тери без̾ча́дствꙋеми быва́хꙋ , и҆ без̾вре́менныи
во́зрастъ младе́нечь го́рцѣ пᲂжина́шесѧ . сᲂсцы̀ с̾сыха́хꙋсѧ , и҆ и҆сто́чницы
мле́чнїи ᲂу҆держава́хꙋсѧ . ве́лїе бѧ́ше лю́тᲂе . тѣ́мже бл҃гᲂче́стнѡ вѣ́рнїи
сᲂше́дшесѧ , пᲂклᲂни́мсѧ хрⷭ҇то́вꙋ ржⷭ҇твꙋ̀ . =два́жды . =

=сти́хъ : гла́съ , в҃ . бг҃ъ ѿ ю҆́га прїи́детъ ,꙳ и҆ ст҃ы́и и҆з̾гᲂры̀
присѣ́нныѧ ча́сты . Є҆=гда̀ і҆ѡ́сифъ дв҃о печа́лїю ᲂу҆ѧзвлѧ́шесѧ ,
к̾ виѳлїе́мꙋ и҆ды́и , зᲂвѧ́ше к̾ немꙋ̀ , что́ мѧ зрѧ̀ непра́зднꙋ дрѧ́хлꙋеши и҆
смꙋща́ешисѧ , невѣ́дыи всѧ́кѡ є҆́же во мнѣ̀ стра́шнᲂе та́инство . про́чее ѿлᲂжѝ
стра́хъ всѧ́къ , пресла́внᲂе пᲂзнава́ѧ . бг҃ъ схо́дитъ ᲂу҆́бѡ на́ землю млⷭ҇ти
ра́ди , во́ чревѣ мᲂе́мъ ны́нѣ , а҆́ще и҆ пло́ть прїѧ́тъ . є҆го́же ражда́ема
ᲂу҆́зриши , ꙗ҆́кᲂже бл҃гᲂи҆зво́ли , и҆ ра́дᲂсти и҆спо́лньсѧ , пᲂклᲂни́шисѧ ꙗ҆́кѡ
зижди́телю свᲂемꙋ̀ . є҆го́же а҆́нг҃ли пᲂю́тъ непреста́ннѡ . и҆ славᲂсло́вѧтъ
со ѻ҆ц҃е́мъ и҆ дх҃ᲂмъ ст҃ы́мъ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . п=а́ки , то́йже , трᲂпа́рь . =та́же , с=та́въ
пᲂсредѝ цр҃кви кᲂнᲂна́рхъ , прᲂчита́етъ велегла́снѡ , стⷯрꙋ сїю̀ :

~Дне́сь ражда́етсѧ ѿ дв҃цы , рꙋко́ю всю̀ сᲂдержа́и тва́рь . пелена́ми ꙗ҆́кᲂже
зе́менъ пᲂвива́етсѧ , и҆́же сꙋщество́мъ неприкᲂснᲂве́ненъ бг҃ъ . и҆ в̾ ꙗ҆́слѣхъ
вᲂз̾лежи́тъ , ᲂу҆тверди́выи нб҃са̀ сло́вᲂмъ в̾ нача́лѣ . ѿ сᲂсцꙋ̀ млеко́мъ
пита́етсѧ , и҆́же в̾ пꙋсты́ни ма́ннꙋ ѡ҆дᲂжди́выи лю́демъ . вᲂлхвы̀ призыва́етъ
жени́хъ цр҃ко́вныи . да́ры си́хъ прїе́млетъ сн҃ъ дв҃ыѧ . ~пᲂклᲂнѧ́емсѧ ржⷭ҇твꙋ̀
твᲂемꙋ̀ хрⷭ҇тѐ . ~пᲂклᲂнѧ́емсѧ ржⷭ҇твꙋ̀ твᲂемꙋ̀ хрⷭ҇тѐ . ~пᲂклᲂнѧ́емсѧ
ржⷭ҇твꙋ̀ твᲂемꙋ̀ хрⷭ҇тѐ . ~пᲂкажѝ на́мъ и҆ бжⷭ҇твенаѧ твᲂѧ̀ бг҃ᲂѧвле́нїѧ .
=и҆ твᲂри́мъ , г҃ , п=ᲂкло́ны , вели́кїѧ .

=пᲂто́мъ гл҃етъ , сїѐ , та́кᲂжде велегла́снѡ : =

~Мнᲂгᲂлѣ́тна ᲂу҆стро́й бж҃е , странꙋ̀ на́шꙋ рᲂссі́йскꙋю , на мно́гаѧ лѣ́та .
=и҆= пᲂе́тъ а҃ ли́къ : ~мно́гаѧ лѣ́та , гⷤ . ~та́кᲂже и҆ дрꙋгі́и ли́къ :
~мно́гаѧ лѣ́та , гⷤ . =и҆= па́ки а҃ ли́къ : ~мно́гаѧ лѣ́та , гⷤ .

~Мнᲂгᲂлѣ́тна ᲂу҆стро́й бж҃е , гᲂспᲂди́на на́шегѡ преѡ҆сщ҃е́ннейшегѡ ,
=і҆мⷬ҇къ , =митрᲂпᲂли́та мᲂско́вскагѡ и҆ всеѧ̀ рꙋсі́и , на мно́гаѧ лѣ́та .

~Мнᲂгᲂлѣ́тна ᲂу҆стро́й бж҃е , гᲂспᲂди́на на́шегѡ преѡ҆сщ҃е́ннагѡ , =і҆мⷬ҇къ ,
=є҆пкⷭ҇па =[каза́нскагѡ и҆ вѧ́тскагѡ]= , на мно́гаѧ лѣ́та .

~Мнᲂгᲂлѣ́тна ᲂу҆стро́й бж҃е , всѐ правᲂсла́внᲂе хрⷭ҇тїа́нство , въ тишинѣ̀
и҆ бл҃гᲂде́нствїи , и҆ во и҆з̾ѡ҆би́лїи плᲂдо́въ земны́хъ , на мно́гаѧ лѣ́та .

=а҆́ще є҆́сть мᲂнасты́рь : С=пасѝ хрⷭ҇тѐ бж҃е прпⷣбнаго ѻ҆ц҃а на́шегѡ
и҆гꙋ́мена , =і҆мⷬ҇къ , =є҆́же ѡ҆ хрⷭ҇тѣ̀ с̾ бра́тїею , и҆ со ст҃ы́мъ хра́мᲂмъ ,
во́ вѣки вѣкѡ́мъ .

=та́же , с=ᲂвᲂкꙋ́пльшесѧ ѻ҆́ба ли́ка , пᲂе́мъ стⷯрꙋ , =сла́ва , и҆ ны́нѣ .
гла́съ , ѕ҃ . Д=не́сь ражда́етсѧ ѿ дв҃цы , рꙋко́ю всю̀ сᲂдержа́и тва́рь .
пелена́ми ꙗ҆́кᲂже зе́менъ пᲂвива́етсѧ , и҆́же сꙋщество́мъ неприкᲂснᲂве́ненъ
бг҃ъ . и҆ в̾ ꙗ҆́слѣхъ вᲂз̾лежи́тъ , ᲂу҆тверди́выи нб҃са̀ сло́вᲂмъ в̾ нача́лѣ .
ѿ сᲂсцꙋ̀ млеко́мъ пита́етсѧ , и҆́же в̾ пꙋсты́ни ма́ннꙋ ѡ҆дᲂжди́выи лю́демъ .
вᲂлхвы̀ призыва́етъ жени́хъ цр҃ко́вныи . да́ры си́хъ прїе́млетъ сн҃ъ дв҃ыѧ .
~пᲂклᲂнѧ́емсѧ ржⷭ҇твꙋ̀ твᲂемꙋ̀ хрⷭ҇тѐ . ~пᲂклᲂнѧ́емсѧ ржⷭ҇твꙋ̀ твᲂемꙋ̀
хрⷭ҇тѐ . ~пᲂклᲂнѧ́емсѧ ржⷭ҇твꙋ̀ твᲂемꙋ̀ хрⷭ҇тѐ . ~пᲂкажѝ на́мъ и҆ бжⷭ҇твенаѧ
твᲂѧ̀ бг҃ᲂѧвле́нїѧ . =и҆ твᲂри́мъ , г҃ , п=ᲂкло́ны , вели́кїѧ .

=прᲂки́менъ . гла́съ , д҃ . м=т҃и сїѡ́нъ рече́тъ чл҃къ , и҆ чл҃къ рᲂди́сѧ
в̾ не́мъ . =сти́хъ : ѡ҆=снᲂва́нїѧ є҆гѡ̀ на гᲂра́хъ ст҃ы́хъ .

=ѿ прᲂро́чества и҆са́ина , чте́нїе . =

~Ѻ҆трᲂча̀ рᲂди́сѧ на́мъ сн҃ъ и҆ да́стъсѧ на́мъ , є҆го́же вла́сть бы́сть
на ра́мѣ є҆гѡ̀ . и҆ ми́рᲂви є҆гѡ̀ нѣ́сть предѣ́ла . и҆ нарица́етсѧ и҆́мѧ є҆гѡ̀
вели́ка сᲂвѣ́та а҆́нг҃лъ . чꙋ́денъ сᲂвѣ́тникъ . бг҃ъ крѣ́пᲂкъ , властели́нъ .
кнѧ́зь смире́нїѧ , ѻ҆ц҃ъ бꙋ́дꙋщагѡ вѣ́ка . приведе́тъ бо ми́ръ на́ кнѧзѧ .
ми́ръ и҆ здра́вїе и҆́хъ . вели́кѡ нача́льство є҆гѡ̀ . и҆ ми́рꙋ є҆гѡ̀ нѣ́сть
предѣ́ла . на прⷭ҇то́лъ дв҃дᲂвъ и҆ на црⷭ҇тво є҆гѡ̀ , и҆спра́вити є҆̀ , и҆
застꙋпи́ти є҆̀ сꙋдьбо́ю и҆ пра́вдᲂю , ѿ ны́нѣ и҆ до́ вѣка . рве́нїе гдⷭ҇а
саваѡ́ѳа сᲂтвᲂри́тъ сїѧ̀ .

=къ є҆вре́ѡмъ пᲂсла́нїе , ст҃а́гѡ а҆пⷭ҇ла па́вла . =

=заⷱ҇ , т҃ѕ . Б=ра́тїе , є҆гда̀ ст҃ѧ́и и҆ ст҃ѧ́емїи , ѿ є҆ди́нᲂгѡ всѝ ,
є҆ѧ́же ра́ди вины̀ нестыди́тсѧ бра́тїю нарица́ти и҆́хъ гл҃ѧ . вᲂз̾вѣщꙋ̀ и҆́мѧ
твᲂѐ бра́тїи мᲂе́й . пᲂсредѣ̀ цр҃кве вᲂспᲂю́ тѧ . и҆ па́ки , а҆́зъ бꙋ́дꙋ
надѣ́ѧсѧ на́нь . и҆ па́ки , сѐ а҆́зъ и҆ дѣ́ти ꙗ҆́же ми да́лъ є҆́сть бг҃ъ .
пᲂне́же ᲂу҆́бѡ дѣ́ти прїѡ҆бщи́шасѧ пло́ти и҆ кро́ви , и҆ то́й пᲂдо́бнѣ
прїѡ҆бщи́сѧ тѣ́хже , да сме́ртїю ᲂу҆пра́зднитъ и҆мꙋ́щаго держа́вꙋ сме́рти ,
си́рѣчь дїа́вᲂла . и҆ и҆зба́витъ си́хъ є҆ли́цы стра́хᲂмъ сме́рти по всемꙋ̀
житїю̀ пᲂви́нны бѣ́ша рабо́тѣ . не ѿ а҆́нг҃лъ ᲂу҆́бѡ кᲂгда̀ прїе́млетъ , но
ѿ сѣ́мене а҆враа́мᲂва прїе́млетъ , ѿ ню́дꙋ же до́лженъ бѣ̀ по всемꙋ̀
пᲂдо́битисѧ бра́тїи , да ми́лᲂстивъ бꙋ́детъ и҆ вѣ́ренъ первᲂсщ҃е́нникъ ꙗ҆́же
к̾ бг҃ꙋ , во є҆́же ѡ҆чи́стити грѣхѝ людьскі́ѧ . ѡ҆ не́мже бо пᲂстрада̀ са́мъ
и҆скꙋше́нъ бы́въ , мо́жетъ и҆ напа́ствᲂваннымъ пᲂмᲂщѝ .

=дїа́кᲂн̾ : п=ремꙋ́дрᲂсть про́сти ᲂу҆слы́шимъ ст҃а́гѡ є҆ѵⷢ҇а́лїѧ .
=і҆єре́й : ѿ матѳе́ѧ ст҃а́гѡ є҆ѵⷢ҇а́лїѧ , чте́нїе . =

=заⷱ҇ , д҃ . Ѿ=ше́дшимъ вᲂлхво́мъ , сѐ а҆́нг҃лъ гдⷭ҇нь во снѣ̀ ꙗ҆ви́сѧ
і҆ѡ́сифꙋ , гл҃ѧ , вᲂста́въ пᲂймѝ ѻ҆трᲂча̀ и҆ мт҃рь є҆гѡ̀ , и҆ бѣжѝ
въ є҆ги́петъ , и҆ бꙋ́ди та́мѡ , до́ндеже рекꙋ̀ тѝ . хо́щетъ бо и҆́рᲂдъ и҆ска́ти
ѻ҆трᲂча́ти , да пᲂгꙋби́тъ є҆̀ . ѻ҆́нъ же вᲂста́въ , пᲂѧ́тъ ѻ҆трᲂча̀ и҆ мт҃рь
є҆гѡ̀ но́щїю , и҆ ѿи҆́де въ є҆ги́петъ , и҆ бѣ̀ та́мѡ до ᲂу҆ме́ртвїѧ
и҆́рᲂдᲂва . да сбꙋ́детсѧ рече́ннᲂе ѿ́ гдⷭ҇а прⷪ҇ро́кᲂмъ гл҃ющемъ , ѿ є҆ги́пта
вᲂзва́хъ сн҃а мᲂегѡ̀ . тᲂгда̀ и҆́рᲂдъ ви́дѣвъ , ꙗ҆́кѡ пᲂрꙋ́ганъ бы́сть
ѿ вѡ́лхвъ , раз̾гнѣ́васѧ ѕѣлѡ̀ . и҆ пᲂсла́въ , и҆збѝ всѧ̀ дѣ́ти сꙋ́щїѧ
в̾ виѳлїе́мѣ , и҆ во всѣ́хъ предѣ́лѣхъ є҆гѡ̀ , ѿ двᲂю̀ лѣ́тꙋ и҆ нижа́йша ,
по́ времени , є҆́же и҆з̾вѣ́стнѡ и҆спыта̀ ѿ вѡ́лхвъ . тᲂгда̀ сбы́стьсѧ рече́ннᲂе
і҆єремі́емъ прⷪ҇ро́кᲂмъ гл҃ющемъ , гла́съ в̾ ра́мѣ слы́шанъ бы́сть , пла́чь и҆
рыда́нїе , и҆ во́пль мно́гъ . рахи́ль пла́чꙋщисѧ ча́дъ свᲂи́хъ , и҆ нехᲂтѧ́ше
ᲂу҆тѣ́шитисѧ , ꙗ҆́кѡ несꙋ́ть . ᲂу҆ме́ршꙋ же и҆́рᲂдꙋ , сѐ а҆́нг҃лъ гдⷭ҇нь
во снѣ̀ ꙗ҆ви́сѧ і҆ѡ́сифꙋ во є҆ги́птѣ , гл҃ѧ , вᲂста́въ пᲂймѝ ѻ҆трᲂча̀ и҆ мт҃рь
є҆гѡ̀ , и҆ и҆дѝ в̾ зе́млю і҆зра́илевꙋ , и҆зᲂмро́ша бо и҆́щꙋщїи дш҃ꙋ
ѻ҆трᲂча́те . ѻ҆́нъ же вᲂста́въ , пᲂѧ́тъ ѻ҆трᲂча̀ и҆ мт҃рь є҆гѡ̀ , и҆ прїи́де
в̾ зе́млю і҆и҃левꙋ . слы́шавъ же ꙗ҆́кѡ а҆рхела́й ца́рьтвꙋетъ во і҆ꙋде́и ,
в̾мѣ́стѡ и҆́рᲂда ѻ҆тца̀ свᲂегѡ̀ , ᲂу҆бᲂѧ́сѧ та́мѡ и҆тѝ . вѣ́сть же прїе́мъ
во снѣ̀ , ѿи҆́де в̾ предѣ́лы галиле́йскїѧ . и҆ прише́дъ всели́сѧ во́ градѣ
нарица́емѣмъ назаре́тъ . ꙗ҆́кѡ да сбꙋ́детсѧ рече́ннᲂе пррⷪ҇ки , ꙗ҆́кѡ назᲂре́й
нарече́тсѧ .

=та́же : Н=епреда́ждь на́съ до кᲂнца̀ , и҆́мене твᲂегѡ̀ ра́ди , и҆ неразᲂрѝ
завѣ́та твᲂегѡ̀ , и҆ не ѿста́ви млⷭ҇ти твᲂеѧ̀ ѿ на́съ , а҆враа́ма ра́ди
вᲂз̾лю́бленнагѡ ѿ тебѐ , и҆ за и҆саа́ка раба̀ твᲂегѡ̀ , и҆ і҆и҃лѧ ст҃а́гѡ
твᲂегѡ̀ .

=та́же : т=рⷭ҇то́е , и҆ по ѻ҆́ч҃е на́шъ . =кᲂнда́къ . гла́съ , г҃ . Д=в҃аѧ
дне́сь превѣ́чнᲂе сло́во , в̾ верте́пѣ грѧде́тъ рᲂди́ти неи҆з̾рече́ннѡ . ликꙋ́й
вселе́ннаѧ слы́шавши . прᲂсла́ви со а҆́нг҃лы и҆ па́стырми , хᲂтѧ́щаго рᲂди́тисѧ
ѻ҆трᲂча̀ мла́до , превѣ́чнаго бг҃а .

~гдⷭ҇и пᲂми́лꙋй , м҃ . =та́же , м=ᲂли́тва , вели́кагѡ васи́лїѧ . ~и҆́же
на всѧ́ко вре́мѧ . ~гдⷭ҇и пᲂми́лꙋй , =гⷤ . сла́ва , и҆ нн҃ѣ . ч=ⷭ҇тнѣ́йшꙋю
херꙋви́мъ . ~и҆́менемъ гдⷭ҇нимъ бл҃гᲂслᲂвѝ ѻ҆́ч҃е . =і҆єре́й : з=а мл҃твъ
ст҃ы́хъ ѻ҆ц҃ъ на́шихъ .

=пᲂсе́мъ мл҃тва , вели́кагѡ васи́лїѧ . В=лⷣко гдⷭ҇и і҆с҃е хрⷭ҇тѐ бж҃е
на́шъ , дᲂлгᲂтерпѣли́ве ѡ҆ на́шихъ сᲂгрѣше́нїихъ , да́же и҆ до ны́нѣшнѧгѡ часа̀
приведы́и на́съ , во́ньже на живᲂтвᲂрѧ́щемъ дре́вѣ ви́сѧ , бл҃гᲂразꙋ́мнᲂмꙋ
разбо́йникꙋ , и҆́же в̾ ра́й пꙋ́ть сᲂтвᲂри́лъ є҆сѝ вхо́дъ , и҆ сме́ртїю
сме́рть разрꙋши́лъ є҆сѝ , ѡ҆чи́сти на́съ грѣ́шныхъ , и҆ недᲂсто́йныхъ ра́бъ
твᲂи́хъ . сᲂгрѣши́хᲂмъ бо и҆ без̾зако́ннᲂвахᲂмъ , и҆ нѣ́смы дᲂсто́йни
вᲂз̾вестѝ ѻ҆́чїю на́шею , и҆ вᲂз̾рѣ́ти на высᲂтꙋ̀ нбⷭ҇нꙋю , зане́же
ѡ҆ста́вихᲂмъ пꙋ́ть пра́вды твᲂеѧ̀ , и҆ хᲂди́хᲂмъ в̾ во́лѧхъ срⷣцъ на́шихъ . но
мо́лимъ твᲂю̀ бл҃гᲂсть , пᲂщадѝ на́съ гдⷭ҇и по мно́жествꙋ млⷭ҇ти твᲂеѧ̀ . и҆
спасѝ на́съ и҆́мене твᲂегѡ̀ ра́ди ст҃а́гѡ , ꙗ҆́кѡ и҆счезо́ша в̾ сꙋетѣ̀ дні́е
на́ши . и҆змѝ на́съ и҆з̾ рꙋкѝ сᲂпрᲂти́внагѡ , и҆ ѡ҆ста́ви на́мъ прегрѣше́нїѧ
на́ша , и҆ ᲂу҆мертвѝ плᲂтьско́е на́ше мꙋдрᲂва́нїе , да ве́тхаго ѿлᲂжи́вше
чл҃ка , и҆ в̾ но́вагѡ ѡ҆блеце́мсѧ , и҆ тебѣ̀ пᲂживе́мъ на́шемꙋ влⷣцѣ и҆
бл҃гᲂда́телю . и҆ та́кѡ твᲂи́мъ пᲂвелѣ́нїемъ пᲂслѣ́дꙋюще , в̾ вѣ́чный пᲂко́й
дᲂсти́гнемъ , и҆дѣ́же є҆́сть всѣ́мъ веселѧ́щимсѧ жили́ще . ты́ бо є҆сѝ
вᲂи́стинꙋ и҆́стиннᲂе весе́лїе , и҆ ра́дᲂсть лю́бѧщимъ тѧ̀ хрⷭ҇тѐ бж҃е на́шъ .
и҆ тебѣ̀ сла́вꙋ вᲂз̾сыла́емъ , съ без̾нача́льнымъ тѝ ѻ҆ц҃е́мъ , и҆
с̾ прест҃ы́мъ и҆ бл҃ги́мъ и҆ живᲂтвᲂрѧ́щимъ тѝ дх҃ᲂмъ , ны́нѣ и҆ при́снѡ и҆
во́ вѣки вѣко́мъ , а҆ми́нь .

=пᲂсе́мъ , ѱл҃о́мъ , р҃в . Б=л҃гᲂслᲂвѝ дш҃е мᲂѧ̀ гдⷭ҇а , и҆ всѧ̀ внꙋ́тренѧѧ
мᲂѧ̀ и҆́мѧ ст҃о́е є҆гѡ̀ . бл҃гᲂслᲂвѝ дш҃е мᲂѧ̀ гдⷭ҇а , и҆ не забыва́й всѣ́хъ
вᲂздаѧ́нїи є҆гѡ̀ . ѡ҆чища́ющаго всѧ̀ без̾зако́нїѧ твᲂѧ̀ , и҆сцѣлѧ́ющаго всѧ̀
недꙋ́ги твᲂѧ̀ . и҆збавлѧ́ющаго ѿ и҆стлѣ́нїѧ живо́тъ тво́й , вѣнча́ющаго тѧ
млⷭ҇тїю и҆ щедро́тами . и҆спᲂлнѧ́ющаго во бл҃ги́хъ жела́нїе твᲂѐ ,
ѡ҆бнᲂви́тсѧ ꙗ҆́кѡ ѻ҆рлꙋ̀ ю҆́нᲂсть твᲂѧ̀ . твᲂрѧ́и ми́лᲂстыню гдⷭ҇ь , и҆ сꙋдьбꙋ̀
всѣ́мъ ѡ҆би́димымъ . сказа̀ пꙋтѝ свᲂѧ̀ мѡѷсе́ѡви , сн҃ᲂво́мъ і҆и҃левымъ
хᲂтѣ́нїѧ свᲂѧ̀ . ще́дръ и҆ ми́лᲂстивъ гдⷭ҇ь , дᲂлгᲂтерпѣли́въ и҆
мнᲂгᲂмлⷭ҇тивъ . не до кᲂнца̀ прᲂгнѣ́ваетсѧ , ни в̾ вѣ́къ враждꙋ́етъ . не по
без̾зако́нїемъ на́шимъ сᲂтвᲂри́лъ є҆́сть на́мъ , ни по грѣхо́мъ на́шимъ
во́здалъ є҆́сть на́мъ . ꙗ҆́кѡ по высᲂтѣ̀ нбⷭ҇нѣй ѿ землѝ , ᲂу҆тверди́лъ є҆́сть
гдⷭ҇ь млⷭ҇ть свᲂю̀ на бᲂѧ́щихсѧ є҆гѡ̀ . є҆ли́кѡ ѿстᲂѧ́тъ вᲂсто́цы ѿ за́падъ ,
ᲂу҆да́лилъ є҆́сть ѿ на́съ без̾зако́нїѧ на́ша . ꙗ҆́кᲂже ще́дритъ ѻ҆ц҃ъ сн҃ы ,
ᲂу҆ще́дритъ гдⷭ҇ь бᲂѧ́щихсѧ є҆гѡ̀ . ꙗ҆́кѡ то́й пᲂзна̀ сᲂзда́нїе на́ше ,
пᲂмѧнꙋ̀ ꙗ҆́кѡ пе́рсть є҆смы̀ . чл҃къ ꙗ҆́кѡ трава̀ , дні́е є҆гѡ̀ ꙗ҆́кѡ цвѣ́тъ
се́льныи та́кѡ ѡ҆цвѣте́тъ . ꙗ҆́кѡ дх҃ъ про́йдетъ в̾ не́мъ и҆ небꙋ́детъ , и҆
непᲂзна́етъ к̾ тᲂмꙋ̀ мѣ́ста свᲂегѡ̀ . млⷭ҇ть же гдⷭ҇нѧ ѿ́ вѣка и҆ до́ вѣка
на бᲂѧ́щихсѧ є҆гѡ̀ . и҆ пра́вда є҆гѡ̀ на сн҃ѣхъ сн҃о́въ хранѧ́щихъ завѣ́тъ
є҆гѡ̀ , и҆ по́мнѧщихъ за́пᲂвѣди є҆гѡ̀ твᲂри́ти ѧ҆̀ . гдⷭ҇ь на́ нб҃си ᲂу҆гᲂто́ва
прⷭ҇то́лъ сво́й , и҆ црⷭ҇тво є҆гѡ̀ всѣ́ми ѡ҆блада́етъ . бл҃гᲂслᲂви́те гдⷭ҇а
всѝ а҆́нг҃ли є҆гѡ̀ , си́льнїи крѣ́пᲂстїю твᲂрѧ́щїи сло́во є҆гѡ̀ ᲂу҆слы́шати
гла́съ слᲂве́съ є҆гѡ̀ . бл҃гᲂслᲂви́те гдⷭ҇а всѧ̀ си́лы є҆гѡ̀ , слꙋгѝ є҆гѡ̀
твᲂрѧ́щїи во́лю є҆гѡ̀ . бл҃гᲂслᲂви́те гдⷭ҇а всѧ̀ дѣ́ла є҆гѡ̀ , на всѧ́кᲂмъ
мѣ́стѣ влады́чества є҆гѡ̀ , бл҃гᲂслᲂвѝ дш҃е мᲂѧ̀ гдⷭ҇а .

=сла́ва . ѱл҃о́мъ , рм҃є . Х=валѝ дш҃е мᲂѧ̀ гдⷭ҇а , вᲂсхвалю̀ гдⷭ҇а
в̾ живᲂтѣ̀ мᲂе́мъ пᲂю̀ бг҃ꙋ мᲂемꙋ̀ до́ндеже є҆́смь . ненадѣ́йтесѧ на́ кнѧзи
на́ сн҃ы чл҃ческїѧ , в̾ ни́хже нѣ́сть спасе́нїѧ . и҆зы́детъ дꙋ́хъ є҆гѡ̀ и҆
вᲂз̾врати́тсѧ в̾ зе́млю свᲂю̀ , в̾ то́й де́нь пᲂги́бнꙋтъ всѧ̀ пᲂмышле́нїѧ
є҆гѡ̀ . бл҃же́нъ є҆мꙋ́же бг҃ъ і҆а́кѡвль пᲂмо́щникъ є҆гѡ̀ , ᲂу҆пᲂва́нїе є҆гѡ̀
на́ гдⷭ҇а бг҃а свᲂегѡ̀ . сᲂтво́ршаго не́бо и҆ зе́млю , мо́ре и҆ всѧ̀ ꙗ҆́же
в̾ ни́хъ . хранѧ́щаго и҆́стинꙋ в̾ вѣ́къ , твᲂрѧ́щаго сꙋ́дъ ѡ҆би́димымъ даю́щаго
пи́щꙋ а҆́лчꙋщимъ . гдⷭ҇ь рѣши́тъ ѡ҆кᲂва́нныхъ , гдⷭ҇ь ᲂу҆мꙋдрѧ́етъ слѣпца̀ ,
гдⷭ҇ь вᲂзво́дитъ низве́рженыѧ , гдⷭ҇ь лю́битъ пра́ведники . гдⷭ҇ь храни́тъ
прише́льца , си́ра и҆ вдᲂвꙋ̀ прїе́млетъ и҆ пꙋ́ть грѣ́шныхъ пᲂгꙋби́тъ .
вᲂцр҃и́тсѧ гдⷭ҇ь во́ вѣки , бг҃ъ тво́й сїѡ́не в̾ ро́дъ и҆ ро́дъ .

=и҆ ны́нѣ . Є҆=динᲂро́дныи сн҃ъ , и҆ сло́во бж҃їе , без̾сме́ртне сы́и ,
и҆зво́ливыи спасе́нїѧ на́шегѡ ра́ди вᲂплᲂти́тисѧ , ѿ ст҃ы́ѧ бцⷣы и҆ прⷭ҇нѡ дв҃ы
мр҃і́и , непрело́жнѡ въчл҃чивыисѧ , распѧ́тсѧ хрⷭ҇тѐ бж҃е , и҆ сме́ртїю
на сме́рть настꙋпи́выи є҆ди́нъ сы́и ст҃ы́ѧ трⷪ҇цы , с̾прᲂславлѧ́емыи ѻ҆ц҃ꙋ и҆
ст҃о́мꙋ дх҃ꙋ , спасѝ на́съ .

=та́же : В=о црⷭ҇твїи сѝ є҆гда̀ прїи́деши , пᲂмѧнѝ на́съ гдⷭ҇и . бл҃же́ни
ни́щїи дх҃ᲂмъ , ꙗ҆́кѡ тѣ́хъ є҆́сть црⷭ҇тво нбⷭ҇нᲂе . бл҃же́ни пла́чꙋщїи ,
ꙗ҆́кѡ ті́и ᲂу҆тѣ́шатсѧ . бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .
бл҃же́ни а҆́лчꙋщїи и҆ жа́ждꙋщїи пра́вды , ꙗ҆́кѡ ті́и насы́тѧтсѧ . бл҃же́ни
млⷭ҇тивїи , ꙗ҆́кѡ ті́и пᲂми́лᲂвани бꙋ́дꙋтъ . бл҃же́ни чи́стїи срⷣцемъ , ꙗ҆́кѡ
ті́и бг҃а ᲂу҆́зрѧтъ . блаже́ни мирᲂтво́рцы , ꙗ҆́кѡ ті́и сы́нᲂве бж҃їи
нарекꙋ́тсѧ . бл҃же́ни и҆з̾гна́ни пра́вды ра́ди , ꙗ҆́кѡ тѣ́хъ є҆́сть црⷭ҇тво
нбⷭ҇нᲂе . бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆
рекꙋ́тъ всѧ́къ ѕо́лъ гл҃ъ , навы̀ лжꙋ́ще менѐ ра́ди . ра́дꙋйтесѧ и҆
весели́тесѧ , ꙗ҆́кѡ мзда̀ ва́ша мно́га на́ нб҃сѣхъ .

~негл҃емъ же на бл҃же́ннахъ , пѣ́сней и҆́же въ минѣ́и , ни а҆пⷭ҇ла ,
ни є҆ѵⷢ҇а́лїѧ . =сла́ва , и҆ ны́нѣ . П=ᲂмѧнѝ на́съ гдⷭ҇и , є҆гда̀ прїи́деши
во црⷭ҇твїи сѝ . ~Пᲂмѧнѝ на́съ влⷣко , є҆гда̀ прїи́деши во црⷭ҇твїи сѝ .
~Пᲂмѧнѝ на́съ ст҃ы́и , є҆гда̀ прїи́деши во црⷭ҇твїи сѝ . ~Ли́къ нбⷭ҇ныи
пᲂе́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю
сла́вы твᲂеѧ̀ . ~Пристꙋпи́те к̾ немꙋ̀ и҆ прᲂсвѣти́тесѧ , и҆ ли́ца ва́ша
непᲂстыдѧ́тсѧ . ~Ли́къ нбⷭ҇ныи пᲂе́тъ тѧ̀ и҆ гл҃етъ , ст҃ъ ст҃ъ ст҃ъ гдⷭ҇ь
саваѡ́ѳъ , и҆спо́лнь нб҃о и҆ зе́млю сла́вы твᲂеѧ̀ . =сла́ва . С=ᲂбо́ръ ст҃ы́хъ
а҆́нг҃лъ и҆ а҆рха́нг҃лъ , со всѣ́ми нбⷭ҇ными си́лами пᲂе́тъ тѧ и҆ гл҃етъ , ст҃ъ
ст҃ъ ст҃ъ гдⷭ҇ь саваѡ́ѳъ , и҆спо́лнь нб҃о и҆ зе́млю сла́вы твᲂеѧ̀ . =и҆ ны́нѣ .
и҆спᲂвѣ́данїе правᲂсла́вныѧ вѣ́ры , пе́рвагѡ сᲂбо́ра . В=ѣ́рꙋю во є҆ди́наго
бг҃а ѻ҆ц҃а вседержи́телѧ , твᲂрца̀ нб҃ꙋ и҆ землѝ ви́димымъ же всѣ́мъ и҆
неви́димымъ . И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ , є҆динᲂро́днаго ,
и҆́же ѿ ѻ҆ц҃а рᲂжде́ннаго пре́жде всѣ́хъ вѣ́къ . Свѣ́та ѿ́ свѣта , бг҃а
и҆́стинна ѿ́ бг҃а и҆́стинна , рᲂжде́нна а҆ несᲂтвᲂре́на , є҆динᲂсꙋ́щна ѻ҆ц҃ꙋ ,
и҆́мже всѧ̀ бы́ша . На́съ ра́ди челᲂвѣ́къ , и҆ на́шегѡ ра́ди спасе́нїѧ ,
с̾ше́дшагѡ с̾ небе́съ , и҆ вᲂплᲂти́вшагᲂсѧ ѿ́ дх҃а ст҃а , и҆ мр҃і́и дв҃ы
вᲂчелᲂвѣ́чьшасѧ . Распѧ́таго заны̀ при пᲂнті́йстѣмъ пила́тѣ , страда́вша и҆
пᲂгребе́на , и҆ вᲂскре́сшаго в̾ тре́тїй де́нь по писа́нїихъ . И҆ вᲂз̾ше́дшаго
на нб҃са̀ , и҆ сѣдѧ́ща ѡ҆деснꙋ́ю ѻ҆ц҃а . И҆ па́ки грѧдꙋ́щаго со сла́вᲂю ,
сꙋди́ти живы́мъ и҆ ме́ртвымъ , є҆го́же црⷭ҇твїю нѣ́сть кᲂнца̀ . =втᲂра́гѡ
сᲂбо́ра . И҆= въ дх҃а ст҃а́гѡ гдⷭ҇а и҆́стиннаго и҆ живᲂтвᲂрѧ́щаго , и҆́же
ѿ ѻ҆ц҃а и҆схᲂдѧ́щаго , и҆́же со ѻ҆ц҃е́мъ и҆ сн҃ᲂмъ съпᲂклᲂнѧ́ема и҆ съсла́вима ,
глаго́лавшаго прᲂро́ки . И҆ во є҆ди́нꙋ ст҃ꙋ́ю сᲂбо́рнꙋю , и҆ а҆пⷭ҇льскꙋю
цр҃кᲂвь . И҆спᲂвѣ́дꙋю є҆ди́но креще́нїе , во ѡ҆ставле́нїе грѣхо́въ . Ча́ю
вᲂскрⷭ҇нїѧ ме́ртвымъ . И҆ жи́зни бꙋ́дꙋщагѡ вѣ́ка , а҆ми́нь .

=та́же , мᲂли́тва : Ѡ҆=сла́би ѡ҆ста́ви , ѿпꙋстѝ бж҃е сᲂгреше́нїѧ на́ша ,
во́льнаѧ и҆ нево́льнаѧ , ꙗ҆́же в̾ сло́вѣ и҆ в̾ дѣ́лѣ , и҆ ꙗ҆́же в̾вѣ́дѣнїи и҆
не в̾вѣ́дѣнїи , и҆ ꙗ҆́же во ᲂу҆мѣ̀ и҆ в̾ пᲂмышле́нїи , ꙗ҆́же во́ дни и҆
в̾ нᲂщѝ , всѧ́ ми прᲂстѝ , ꙗ҆́кѡ бл҃гъ и҆ чл҃кᲂлю́бецъ .

=та́же , ѻ҆́ч҃е на́шъ . кᲂнда́къ . гла́съ , г҃ . Д=в҃аѧ дне́сь превѣ́чнᲂе
сло́во , в̾ верте́пѣ грѧде́тъ рᲂди́ти неи҆з̾рече́ннѡ . ликꙋ́й вселе́ннаѧ
слы́шавши . прᲂсла́ви со а҆́нг҃лы и҆ па́стырми , хᲂтѧ́щаго рᲂди́тисѧ ѻ҆трᲂча̀
мла́до , превѣ́чнаго бг҃а .

~Гдⷭ҇и пᲂми́лꙋй , м҃ . =та́же , мл҃тва : В=сест҃а́ѧ трⷪ҇це є҆динᲂсꙋ́щнаѧ ,
не ѡ҆держи́маѧ держа́ва , и҆ нераздѣли́мᲂе црⷭ҇твѡ , ꙗ҆́же всѣ́мъ бл҃ги́мъ
вино́вна , бл҃гᲂвᲂлѝ в̾ настᲂѧ́щїй се́й ча́съ ѡ҆ мнѣ̀ грѣ́шнѣмъ , и҆ всѧ́ ми
ѡ҆мы́й скве́рны , и҆ прᲂсвѣти́ ми смы́слъ , ꙗ҆́кѡ да всегда̀ вᲂспѣва́ю тѧ и҆
славᲂсло́влю и҆ гл҃ю , є҆ди́нъ ст҃ъ , є҆ди́нъ гдⷭ҇ь і҆с҃ъ хрⷭ҇то́съ , в̾ сла́вꙋ
бг҃ꙋ ѻ҆ц҃ꙋ , а҆ми́нь .

=та́же , д=ᲂсто́йнѡ є҆́сть . і҆єре́й твᲂри́тъ , ѿпꙋ́стъ дню̀ . и҆
по ѿпꙋще́нїи часо́въ , и҆́демъ в̾ кѣ́лїѧ свᲂѧ̀ . =а҆= ѱл҃о́мъ , бл҃гᲂслᲂвлю̀
гдⷭ҇а , гл҃емъ , на ѻ҆бѣ́дни по заа҆мво́ннᲂй мᲂли́твѣ . ~бꙋ́ди и҆́мѧ гдⷭ҇не ,
бл҃гᲂслᲂве́но ѿ ны́нѣ и҆ до́ вѣка [=три́жды , с̾ пᲂкло́нами] . сла́ва , и҆
ны́нѣ . ѱало́мъ , л҃г . Б=л҃гᲂслᲂвлю̀ гдⷭ҇а на всѧ́ко вре́мѧ , вы́нꙋ хвала̀
є҆гѡ̀ во ᲂу҆стѣ́хъ мᲂи́хъ . ѻ҆́ гдⷭ҇ѣ пᲂхва́литсѧ дш҃а мᲂѧ̀ . да ᲂу҆слы́шатъ
кро́тцыи , и҆ вᲂз̾веселѧ́тсѧ . вᲂз̾вели́чите гдⷭ҇а со мно́ю , и҆ вᲂз̾несе́мъ
и҆́мѧ є҆гѡ̀ вкꙋ́пѣ . взыска́хъ гдⷭ҇а и҆ ᲂу҆слы́ша мѧ , и҆ ѿ всѣ́хъ ско́рбїй
мᲂи́хъ и҆зба́ви мѧ . пристꙋпи́те къ немꙋ̀ и҆ прᲂсвѣти́тесѧ , и҆ лица̀ ва́ша
непᲂстыдѧ́тсѧ . сѐ ни́щїи вᲂзва̀ , и҆ гдⷭ҇ь ᲂу҆слы́ша и҆̀ , и҆ ѿ всѣ́хъ
ско́рбїй є҆гѡ̀ спасѐ и҆̀ . ѡ҆пᲂлчи́тсѧ а҆́нг҃лъ гдⷭ҇нь ѡ҆́крестъ бᲂѧ́щихсѧ
є҆гѡ̀ , и҆ и҆зба́витъ и҆́хъ . вкꙋси́те и҆ ви́дите ꙗ҆́кѡ бл҃гъ гдⷭ҇ь . бл҃же́нъ
мꙋ́жь и҆́же ᲂу҆пᲂва́етъ на́нь . бо́йтесѧ гдⷭ҇а всѝ ст҃і́и є҆гѡ̀ , ꙗ҆́кѡ нѣ́сть
лише́нїѧ бᲂѧ́щимсѧ є҆гѡ̀ . бᲂга́тїи ѡ҆бнища́ша и҆ взалка́ша , взыска́ющїи же
гдⷭ҇а нелиша́тсѧ ѿ всѧ́кᲂгѡ бла́га . прїиди́те ча́да , пᲂслꙋ́шайте менѐ ,
стра́хꙋ гдⷭ҇ню наꙋчꙋ̀ ва́съ . кто̀ є҆́сть чл҃къ хᲂтѧ́и живо́тъ , любѧ́и днѝ
ви́дѣти бл҃ги ; ᲂу҆держѝ ꙗ҆зы́къ сво́й ѿ ѕла̀ , и҆ ᲂу҆стнѣ̀ свᲂѝ є҆́же
неглаго́лати льстѝ . ᲂу҆клᲂни́сѧ ѿ ѕла̀ , и҆ сᲂтвᲂрѝ бл҃го . взыщѝ ми́ръ , и҆
пᲂженѝ и҆̀ . ѻ҆́чи гдⷭ҇ни на пра́ведныѧ , и҆ ᲂу҆́ши є҆гѡ̀ в̾ мᲂли́твꙋ и҆́хъ .
лице́ же гдⷭ҇не на твᲂрѧ́щаѧ ѕла́ѧ , є҆́же пᲂтреби́ти ѿ землѝ па́мѧть и҆́хъ .
вᲂз̾ва́ша пра́веднїи , и҆ гдⷭ҇ь ᲂу҆слы́ша и҆́хъ , и҆ ѿ всѣ́хъ печа́лей и҆́хъ ,
и҆зба́ви и҆́хъ . бли́зъ гдⷭ҇ь сᲂкрꙋше́нныхъ срⷣцемъ , и҆ смире́нныѧ дх҃ᲂмъ
спасе́тъ . мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь .
храни́тъ гдⷭ҇ь всѧ̀ ко́сти и҆́хъ , ни є҆ди́на ѿ ни́хъ , несᲂкрꙋши́тсѧ . сме́рть
грѣ́шникѡмъ люта̀ , и҆ ненави́дѧщїи пра́веднагѡ прегрѣша́тъ . и҆зба́витъ гдⷭ҇ь
дш҃а ра́бъ свᲂи́хъ , и҆ непрегрѣша́тъ всѝ ᲂу҆пᲂва́ющїи на́нь .

=і҆єре́й : п=ремꙋ́дрᲂсть . ~Дᲂсто́йнѡ є҆́сть ꙗ҆́кѡ вᲂи́стинꙋ бл҃жи́ти тѧ
бцⷣе , прⷭ҇нѡ блаже́ннꙋю и҆ пренепᲂро́чнꙋю , и҆ мт҃рь бг҃а на́шегѡ . =і҆єре́й :
п=рⷭ҇та́ѧ гжⷭ҇е бцⷣе спасѝ на́съ . =пᲂе́мъ : ч=тⷭ҇нѣ́йшꙋю херꙋви́мъ , и҆
сла́внѣйшꙋю вᲂи́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю ,
сꙋ́щꙋю бцⷣꙋ тѧ̀ велича́емъ =[пᲂкло́н̾ до землѝ] . =

=і҆єре́й : с=ла́ва тебѣ̀ бж҃е на́шъ , ᲂу҆пᲂва́нїе . =пᲂе́мъ : с=ла́ва ѻ҆ц҃ꙋ
и҆ сн҃ꙋ и҆ ст҃о́мꙋ дх҃ꙋ =[пᲂкло́н̾] . и҆= нн҃ѣ и҆ при́снѡ и҆ во́ вѣки вѣко́мъ ,
а҆ми́нь =[пᲂкло́н̾] . г=дⷭ҇и пᲂми́лꙋй , вⷤ , гдⷭ҇и бл҃гᲂслᲂвѝ =[пᲂкло́н̾] . =

=і҆єре́й , гл҃етъ , ѿпꙋ́стъ . =



В=ѣ́дᲂмо же бꙋ́ди . а҆́=ще слꙋчи́тсѧ ржⷭ҇тво̀ хрⷭ҇то́во , и҆лѝ бг҃ᲂꙗ҆вле́нїе
въ недѣ́лю , вᲂскрⷭ҇но ничто́же пᲂе́мъ .



