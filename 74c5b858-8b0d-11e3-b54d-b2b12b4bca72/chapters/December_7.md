=МЦⷭ҇А ТОГО́ЖЕ ВЪ З҃ ДН҃Ь=

=и҆́же во ст҃ы́хъ ѻ҆ц҃а на́шегѡ а҆м̾бро́сїѧ , є҆пⷭ҇кпа медїала́мскагѡ . =и҆=
прпⷣбнагѡ ѻ҆ц҃а на́шегѡ а҆нтѡ́нїѧ , сі́йскагѡ чꙋдᲂтво́рца . слꙋ́жба є҆мꙋ̀
пи́сана по се́й слꙋ́жбѣ . =В=е́черъ , на гдⷭ҇и вᲂзва́хъ , стихѣ́ры . гла́съ ,
а҃ . поⷣ . н=бⷭ҇нымъ чино́мъ . ~Влⷣчества престо́лъ ᲂу҆краша́ѧ дᲂбрᲂдѣ́тельми .꙳
ѿ в̾дх҃нᲂве́нїѧ бжⷭ҇твена ,꙳ ст҃льство пᲂдо́бнѣ прїѧ́тъ .꙳ тѣ́мже вѣ́ренъ
стрᲂи́тель бл҃гᲂда́ти ,꙳ во ѡ҆бᲂи́хъ а҆м̾бро́сїе бы́въ ,꙳ сꙋгꙋ́бъ вѣне́цъ
наслѣ́дилъ є҆сѝ . ~Въ вᲂз̾держа́нїи и҆ бᲂлѣ́знехъ ,꙳ и҆ во бдѣ́нїихъ
мно́зѣхъ ,꙳ и҆ мᲂли́твахъ прилѣ́жныхъ дш҃ꙋ и҆ тѣ́ло ѡ҆чи́стилъ є҆сѝ
бг҃ᲂмꙋ́дре ,꙳ сᲂсꙋ́дъ про́чее и҆́збранъ ꙗ҆ви́сѧ хрⷭ҇тꙋ̀ бг҃ꙋ ,꙳ а҆пⷭ҇лѡмъ
ра́венъ ꙗ҆́вльсѧ ,꙳ вᲂспрїѧ́лъ є҆сѝ дарᲂва́нїѧ . ~Бл҃гᲂчести́ва цр҃ѧ
сᲂгрѣши́вша и҆нᲂгда̀ ,꙳ ꙗ҆́кᲂже дв҃да нафа́нъ сᲂдерзнᲂве́нїемъ ѡ҆бличи́лъ
є҆сѝ ,꙳ а҆м̾бро́сїе всебл҃же́нне .꙳ сегѡ̀ ꙗ҆́вѣ во ѡ҆бличе́нїе в̾лᲂжи́лъ
є҆сѝ ,꙳ и҆ пᲂкаѧ́нїемъ наказа́въ бг҃ᲂлѣ́пнѡ ,꙳ сᲂчета́лъ є҆сѝ ста́дꙋ
свᲂемꙋ̀ .

=и҆́ны , стихѣ́ры , бцⷣѣ . гла́съ , то́йже . Ж=езло́мъ твᲂегѡ̀
пред̾ста́тельства ,꙳ бг҃ᲂрᲂди́тельнице чⷭ҇таѧ ,꙳ ѕвѣри́ныѧ стра́сти ѻ҆каѧ́нныѧ
дꙋшѝ мᲂеѧ̀ ѿженѝ .꙳ и҆ ѿвсю́дꙋ ми́рнѡ к̾ жи́зни мѧ̀ ᲂу҆правлѧ́ющи ,꙳ ст҃о́мꙋ
ста́дꙋ ꙳ и҆збра́нныхъ твᲂи́хъ ѻ҆ве́цъ причтѝ . ~Ꙗ҆́кѡ пᲂмо́щница ты̀ є҆сѝ ,꙳
без̾пᲂмо́щнымъ чл҃кѡмъ .꙳ ꙗ҆́кѡ наде́жда є҆сѝ всѣ́мъ ненаде́жнымъ .꙳ рѣши́ло
бцⷣе в̾ лю́тыхъ и҆ по́мᲂщь мнѣ̀ бꙋ́ди .꙳ грѣхо́въ и҆ бѣ́дъ ꙗ҆́кѡ млⷭ҇тва ,꙳
и҆збавлѧ́ющи мѧ̀ пречи́стаѧ . ~Всегꙋби́тельныхъ страсте́й мᲂи́хъ ѻ҆гнепа́льнаѧ
стремле́нїѧ ,꙳ рᲂсо́ю бжⷭ҇твенᲂю ,꙳ во́льнымъ ѡ҆дᲂжде́нїемъ свᲂи́мъ ᲂу҆гасѝ
дв҃о .꙳ да и҆ а҆́зъ ꙗ҆́кᲂже дѣ́ти ,꙳ бг҃а и҆з̾ тебѐ рᲂжде́ннаго бл҃гᲂдарю̀ ,꙳
и҆ сла́влю и҆ бл҃гᲂслᲂвлю̀ бл҃гᲂсть твᲂю̀ влⷣчце . =сла́ва , и҆ ны́нѣ , боⷢ҇ .
Н=ра́вᲂмъ гнилы́мъ пᲂпо́лзсѧ ни́цъ низ̾лежꙋ̀ ,꙳ и҆ къ твᲂе́й дв҃о прибѣга́ю
тишинѣ̀ ,꙳ ѿ бꙋ́ри сᲂпрᲂти́вныѧ ,꙳ и҆ бѣ́дъ мнᲂгᲂѡ҆бра́зныхъ мѧ̀ и҆зба́ви ,꙳
да пᲂю̀ твᲂю̀ бл҃гᲂсть вы́нꙋ ,꙳ бцⷣе мт҃и дв҃о . =крⷭ҇тᲂбоⷢ҇ . О=у҆ крⷭ҇та̀
пред̾стᲂѧ́щи свᲂегѡ̀ сн҃а и҆ бг҃а ,꙳ и҆ дᲂлгᲂтерпѣ́нїе є҆гѡ̀ сматрѧ́ющи ,꙳
гл҃аше рыда́ющи мт҃и чⷭ҇таѧ ,꙳ ᲂу҆вы̀ ча́до сла́дкᲂе ,꙳ что̀ сїѧ̀ стра́ждеши
непра́веднѡ сло́ве бж҃їи ,꙳ да спасе́ши чл҃ки .

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃о́мꙋ , на д҃ . твᲂре́нїе
і҆ѡ́сифᲂво . гла́съ , д҃ . пѣ́снь , а҃ . і҆рмо́съ . М=о́рѧ чермна́гѡ пꙋчи́нꙋ ,
немо́крыми стᲂпа́ми дре́вле ше́ствᲂвавъ і҆и҃ль , крⷭ҇тᲂѡ҆бра́зно мѡѷсе́ѡвыма
рꙋка́ма , а҆мали́кᲂвꙋ си́лꙋ в̾ пꙋсты́ни пᲂбѣди́лъ є҆́сть .

=запѣ́въ : С=т҃лю хрⷭ҇то́въ а҆м̾бро́сїе , мᲂлѝ бг҃а ѡ҆ на́съ . ~Бжⷭ҇твеными
свѣтᲂли́тїи прпⷣбне ѡ҆блиста́емь . свѣ́тлᲂе и҆ свѣтᲂно́снᲂе и҆ ст҃о́е твᲂѐ
ᲂу҆спе́нїе бл҃гᲂче́стнѡ чтꙋ́щїѧ , твᲂи́ми мл҃твами прᲂсвѣтѝ . ~Сло́во
бж҃їе , премꙋ́дрᲂсти тебѣ̀ сло́во дарᲂва̀ , ᲂу҆кра́шенꙋ ра́зꙋмᲂмъ и҆́стиннымъ
ст҃лю а҆м̾бро́сїе . є҆рети́чествꙋющихъ без̾слᲂве́снᲂе ѿража́ѧ ѕло́е
ᲂу҆мышле́нїе . ~Оу҆ма̀ твᲂегѡ̀ ѻ҆́ко пребᲂга́те ѡ҆чи́стивъ ѿ страстны́ѧ мглы̀ ,
прїѧ́тно чи́стымъ блиста́нїемъ прест҃а́гѡ дх҃а сᲂдѣ́лалъ є҆сѝ ,
требл҃же́нне . =боⷢ҇ . Б=ез̾сѣ́мене ѻ҆́ч҃ею во́лею ѿ бжⷭ҇твенагѡ дх҃а бж҃їѧ
зача́тъ сн҃а , и҆ пло́тїю рᲂдила̀ є҆сѝ . и҆́же и҆з̾ ѻ҆ц҃а без̾ мт҃ре , и҆
на́съ ра́ди и҆з̾ тебѐ без̾ ѻ҆ц҃а .

=пѣ́снь , г҃ . і҆рмо́съ . Н=емꙋ́дрᲂстїю ни си́лᲂю , ни бᲂга́тствᲂмъ
хва́лимсѧ , но твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть
ст҃а па́че тебѐ чл҃кᲂлю́бче . ~Вели́кꙋ бл҃гᲂда́ть ѿ́ бг҃а прїе́мъ и҆ си́лꙋ .
твᲂи́мъ чꙋ́вственымъ прикᲂснᲂве́нїемъ , разли́чныѧ стра́сти ѻ҆́ч҃е а҆м̾бро́сїе
и҆сцѣлѧ́ѧ , прихᲂдѧ́щихъ к̾ тебѣ̀ . ~Наꙋче́нъ ꙗ҆́кѡ ст҃ль бжⷭ҇твеныи прпⷣбне
всѧ́кᲂмꙋ ра́зꙋмꙋ писа́нїѧ . неразꙋ́мнымъ ѻ҆́ч҃е а҆м̾бро́сїе невѣ́дᲂмаѧ ꙗ҆́вѣ
ᲂу҆ѧсни́лъ є҆сѝ . ~Тебѣ̀ мꙋ́дрᲂстїю дх҃о́внᲂю сїѧ́ющꙋ , несмы́слено
прибли́житисѧ де́рзᲂстнѡ с̾кве́рнѡ ᲂу҆стреми́вшїѧсѧ . в̾ско́рѣ ᲂу҆мертви́лъ
є҆сѝ , бжⷭ҇твеными тѝ гл҃ы . =боⷢ҇ . Р=о́дъ чл҃ческїи ѡ҆бнᲂви́ла є҆сѝ ,
є҆ди́на пᲂро́ждьши є҆стества̀ на́шегѡ сᲂдѣ́телѧ же и҆ гдⷭ҇а . тѣ́мже тѧ̀
сла́вимъ бг҃ᲂра́дᲂваннаѧ .

=сѣда́ленъ . гла́съ , и҃ . П=рᲂро́ка и҆лїю̀ ре́внᲂсть вᲂѡ҆бража́ѧ . и҆
і҆ѡа́нна та́кᲂже крⷭ҇тлѧ . мꙋ́жески ѡ҆бличи́лъ є҆сѝ царѧ̀ без̾зако́ннꙋюща
ст҃лю . прⷭ҇то́лъ бжⷭ҇твенѣ ᲂу҆краси́лъ є҆сѝ , и҆ чꙋде́съ мно́жествᲂмъ ми́ръ
ѡ҆бᲂгати́лъ є҆сѝ . тѣ́мже и҆ бжⷭ҇твеными писа́нїи наꙋче́нъ , вѣ́рныѧ
ᲂу҆тверди́лъ є҆сѝ . и҆ невѣ́рныѧ ѡ҆брати́лъ є҆сѝ , ст҃лю а҆м̾бро́сїе . мᲂлѝ
хрⷭ҇та̀ бг҃а , грѣхо́въ ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю
па́мѧть твᲂю̀ . =сла́ва , и҆ нн҃ѣ , боⷢ҇ . П=ᲂмышле́нїи пᲂпᲂлзо́хсѧ лꙋка́выми ,
и҆ во глꙋбинꙋ̀ низ̾ведо́хсѧ грѣхо́внꙋю . стᲂнѧ̀ в̾зыва́ю тѝ ѿ срⷣца влⷣчце ,
на мнѣ̀ ᲂу҆дивѝ бᲂга́тꙋю млⷭ҇ть , и҆ бл҃гᲂꙋтро́бїѧ без̾мѣ́рнꙋю пꙋчи́нꙋ , и҆
щедро́тъ твᲂи́хъ неи҆з̾че́тнᲂе бᲂга́тство . и҆ да́ждь мѝ вре́мѧ пᲂкаѧ́нїѧ , и҆
грѣхо́въ прᲂще́нїе . да всегда̀ зᲂвꙋ́ ти , мᲂлѝ хрⷭ҇та̀ бг҃а , грѣхо́въ
ѡ҆ставле́нїе пᲂда́ти ми . тѧ́ бо и҆́мамъ наде́ждꙋ ра́бъ тво́й . =крⷭ҇тᲂбоⷢ҇ .
А҆́=гньца и҆ па́стырѧ и҆ и҆зба́вителѧ , а҆́гница зрѧ́щи , на крⷭ҇тѣ̀ вᲂсклица́ше
слезѧ́щи . ми́ръ ᲂу҆́бѡ ра́дꙋетсѧ прїе́млѧ тᲂбо́ю и҆збавле́нїе . ᲂу҆тро́ба же
мᲂѧ̀ гᲂри́тъ зрѧ́щи твᲂѐ распѧ́тїе , є҆́же терпи́ши за милᲂсе́рдїе ми́лᲂсти
дᲂлгᲂтерпѣли́ве гдⷭ҇и . млⷭ҇ти бе́здно , и҆ и҆сто́чниче неи҆счерпа́емыи ,
ᲂу҆милᲂсе́рдисѧ и҆ да́рꙋй грѣхо́въ ѡ҆ставле́нїе , вѣ́рᲂю вᲂспѣва́ющимъ
бжⷭ҇твенаѧ твᲂѧ̀ страда́нїѧ .

=пѣ́снь , д҃ . і҆рмо́съ . Л=юбвѐ ра́ди ще́дре свᲂегѡ̀ си ѻ҆́браза ,
на крⷭ҇тѣ̀ свᲂе́мъ стᲂѧ̀ и҆ раз̾стᲂѧ́щасѧ ꙗ҆зы́цы . ты́ бо є҆сѝ бг҃ъ на́шъ ,
крѣ́пᲂсть мᲂѧ̀ и҆ пᲂхвала̀ . ~Ст҃ль ꙗ҆ви́сѧ , пᲂма́завсѧ мѵ́рѡмъ ст҃льства
сᲂверша́ѧ сщ҃е́нники . и҆ всѣ́мъ спасе́нᲂе да́рꙋѧ ѡ҆чище́нїе . ~Сᲂблю́лъ є҆сѝ
ста́до свᲂѐ , ѿ всѧ́кᲂгѡ вре́да сᲂпрᲂти́вныхъ бл҃же́нне . и҆ а҆́рїевꙋ
пре́лесть всю̀ ѡ҆черни́лъ є҆сѝ , вѣща́нїемъ слᲂве́съ твᲂи́хъ . ~Дх҃о́внᲂю
си́лᲂю ѡ҆гражда́емь , лꙋка́выѧ ѿгᲂнѧ́еши ѕло́бы пребл҃же́нне дꙋ́хи , нетерпѧ́ща
твᲂегѡ̀ запреще́нїѧ . =боⷢ҇ . И҆́=же во́лею всѧ̀ сᲂдѣ́лавыи , сᲂдѣ́лᲂваетсѧ
хᲂтѧ̀ ѿ чⷭ҇тыхъ твᲂи́хъ крᲂве́й . спаса́ѧ вѣ́дѧщихъ тѧ̀ чⷭ҇тꙋю бж҃їю мт҃рь .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Оу҆́мъ сїѧ́ющь свѣ́тᲂмъ невеще́ственымъ стѧжа́въ . ѡ҆блиста́лъ є҆сѝ
и҆сцѣле́нїемъ , и҆ чꙋде́съ заре́ю а҆м̾бро́сїе бл҃же́нне . ~Вᲂз̾дви́глъ є҆сѝ
са́мъ себѐ сщ҃е́ннѡ жили́ще дх҃ꙋ . разᲂри́лъ є҆сѝ хра́мы и҆́дᲂльскїѧ ,
а҆м̾бро́сїе бг҃ᲂдх҃нᲂве́нне . ~Вели́кихъ дᲂбрᲂдѣ́телей , свѣтᲂзаре́нїемъ
сїѧ́юща , пᲂстыдѣ́шасѧ цр҃їе тебѐ . и҆ предѣ́лъ ꙗ҆зы́ка твᲂегѡ̀
непᲂкᲂлеба́ша . =боⷢ҇ . Х=ᲂтѣ́нїемъ всемꙋ́дрыи сᲂдѣ́лᲂваѧ . хᲂтѧ̀ ѡ҆бнᲂви́ти
чл҃ки дв҃о , въ твᲂю̀ ᲂу҆тро́бꙋ всели́сѧ .

=пѣ́снь , ѕ҃ . і҆рмо́съ . П=ᲂжрꙋ́ ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~Ри́мъ твᲂѧ̀ честна́ѧ вᲂпїе́тъ и҆справле́нїѧ . ꙗ҆́кᲂже бо ѕвѣзда̀
свѣтлᲂѡ҆бра́зна , всю́дꙋ лꙋчѝ чꙋде́съ твᲂи́хъ ст҃лю и҆спꙋсти́лъ є҆сѝ . вѣ́рнѡ
ᲂу҆дивлѧ́емь . ~Оу҆тренева́въ к̾ бг҃ꙋ , и҆ та́мѡ сꙋ́щими свѣтлᲂстьмѝ ѡ҆зари́всѧ
бᲂга́тнѡ . и҆ свѣ́та напо́лнивсѧ бжⷭ҇твенагѡ , прᲂсвѣща́еши ѡ҆бᲂю́дꙋ вѣ́рᲂю
чтꙋ́щїѧ тѧ̀ . ~Тѣ́ло и҆ дш҃ꙋ твᲂю̀ бг҃ᲂви ѡ҆ст҃и́въ , и҆ прїѧ́тнѡ сᲂдѣ́лавъ
дарᲂва́нїемъ ѻ҆́ч҃е свᲂѐ срⷣце , непреста́ннѡ в̾нима́юще сла́дкᲂмꙋ жела́нїю .
=боⷢ҇ . И҆=сцѣлѝ дш҃и мᲂеѧ̀ дв҃о ꙗ҆́звы , ѡ҆сѣне́нїемъ сѝ бжⷭ҇твенымъ . и҆
ᲂу҆́мъ мо́й прᲂсвѣтѝ ѡ҆мра́чшїисѧ лѣ́нᲂстїю , и҆ ѕло́бᲂю врага̀ бᲂрца̀ .

=кᲂнда́къ . гла́съ , и҃ . И҆=зрѧ́днѡ сло́во жи́зни стѧжа̀ мꙋ́дре .
не ᲂу҆сᲂмнѣ́всѧ ѻ҆́ч҃е высᲂты̀ црⷭ҇кїѧ , бл҃го наказа́тельнѣ цр҃ѧ ѡ҆бличи́въ и҆
ᲂу҆мꙋ́дривъ . тѣ́мъ па́че честнѣ́е пᲂчте́сѧ , и҆ люде́й свᲂи́хъ па́ствꙋ к̾ бг҃ꙋ
наста́вилъ є҆сѝ . сегѡ̀ ра́ди зᲂве́мъ тѝ , ра́дꙋисѧ а҆м̾бро́сїе преди́вне .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Бжⷭ҇твенᲂе вѣща́нїе твᲂи́хъ ᲂу҆че́нїи
ѻ҆́ч҃е мꙋ́дре , ꙗ҆́кѡ мо́лнїѧ про́йде всю̀ зе́млю . и҆ чꙋде́съ пᲂказа́нїи
ꙗ҆́кѡ свѣ́тъ ѡ҆блиста̀ , мра́чнаѧ срⷣца̀ прᲂсвѣща́ющи . ~Закᲂнᲂпᲂлᲂже́нїемъ
сп҃са ты̀ пᲂслѣ́дꙋѧ ѻ҆́ч҃е . да́ныи тебѣ̀ тала́нтъ ꙗ҆́кѡ ра́бъ бл҃гъ прилѣ́жнѡ
ᲂу҆мно́жилъ є҆сѝ , влⷣчнѣй спᲂдᲂблѧ́емь ра́дᲂсти . ~И҆з̾ѡ҆стри́въ бг҃ᲂсло́вныи
сво́й ᲂу҆́мъ , стрꙋѝ сщ҃е́нныхъ пᲂвелѣ́нїй ꙗ҆́кѡ рѣкꙋ̀ и҆спꙋсти́лъ є҆сѝ .
напаѧ́ѧ вѣ́рныхъ и҆спᲂлне́нїе , сщ҃еннᲂтаи́нниче ѻ҆́ч҃е а҆м̾бро́сїе . =боⷢ҇ .
С=ѐ дв҃о во ᲂу҆тро́бѣ свᲂе́й , зачала̀ є҆сѝ , сло́во ѻ҆ц҃ꙋ сᲂбезнача́льно ,
и҆ пло́тїю пᲂрᲂдила̀ є҆сѝ , да́рꙋющаго всѣ́мъ ѡ҆бнᲂвле́нїе , и҆́же ѿ а҆да́ма
па́дшимъ всенепᲂро́чнаѧ .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , блгⷭ҇ви́те всѧ̀ дѣ́ла гдⷭ҇нѧ
гдⷭ҇а . ~Оу҆мертви́въ ᲂу҆́ды , и҆ мертво̀ плᲂтьско́е мꙋдрᲂва́нїе сᲂдѣ́лавъ ,
дш҃ꙋ ѡ҆живи́лъ є҆сѝ прпⷣбне . и҆сто́чникъ чꙋде́съ и҆стᲂчи́лъ є҆сѝ
ᲂу҆мерщве́ннымъ ѿ страсте́й , жи́знь пᲂдаю́щь вᲂпїю́щимъ . бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а . ~Тѣ́ло и҆ се́рдце и҆ ᲂу҆́мъ пред̾ѡ҆чи́стивъ ѿ страсте́й
смѣше́нїѧ , ѻ҆гнено́снꙋ лꙋчꙋ̀ свы́ше прїи́мъ дх҃о́внꙋю , ꙗ҆́кᲂже бжⷭ҇твенїи
ᲂу҆ченицы̀ , вᲂпїѧ̀ а҆м̾бро́сїе , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а .
~Оу҆вѣ́дѣ преставле́нїе мꙋ́дре и҆́же ѿ тѣлесѐ , бжⷭ҇твенымъ дх҃ᲂмъ прᲂро́чески
сїѐ сꙋ́щимъ с̾ тᲂбо́ю сказа́лъ є҆сѝ . и҆ ра́дᲂстнѡ на нб҃са̀ вᲂпїѧ̀
вᲂсте́клъ є҆сѝ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . =боⷢ҇ . Ꙗ҆=ви́сѧ
превы́шши нб҃съ , бг҃а нбⷭ҇нагѡ пᲂро́ждьши , и҆́же земна́ѧ пречⷭ҇таѧ съ нбⷭ҇ными
сᲂвᲂкꙋ́пльшаго . и҆ пᲂзна́нїе свᲂѐ всѣ́мъ пᲂдаю́щаго вᲂпїю́щимъ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а .

=пѣ́снь , ѳ҃ . і҆рмо́с̾ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Ви́дѣлъ є҆сѝ во и҆з̾стꙋпле́нїи бы́въ ,
вѣ́чныѧ ст҃ы́мъ ѻ҆́ч҃е лежа́щїѧ по́чести . к̾ ни́мже пре́йде , вᲂспрїе́мъ
свᲂи́хъ трꙋдо́въ сла́вне вᲂздаѧ́нїе веселѧ́сѧ . ~Ꙗ҆́кѡ гро́здъ зрѣ́лъ
бг҃ᲂмꙋ́дре тᲂчи́лы го́рними по дᲂстᲂѧ́нїю сᲂкры́сѧ . и҆стᲂча́ѧ без̾сме́ртїѧ
вино̀ а҆м̾бро́сїе и҆сцѣле́нїи дарᲂва́нїѧ , и҆́же бл҃гᲂче́стнѡ к̾ тебѣ̀
притека́ющимъ . ~Тѧ̀ златᲂза́рныи ѻ҆́ч҃е бжⷭ҇твенагѡ дх҃а свѣти́льникъ , свѣ́тъ
бл҃гᲂчести́выхъ велѣ́нїи , и҆ и҆сцѣле́нїи лꙋчѝ и҆спꙋща́ющь , и҆ вѣ́рныѧ
прᲂсвѣща́ющь , велегла́снѡ ᲂу҆бл҃жа́емъ . ~Во́ дни свѣтѧ́щꙋю тѧ̀ свѣщꙋ̀ цр҃кви
стѧжа́вши . тѣ́мъ и҆збѣга́етъ всѧ́кїѧ бл҃же́нне льстѝ . и҆ свѣтлᲂстьмѝ
сщ҃е́нныхъ тѝ пᲂвелѣ́нїи ѡ҆зарѧ́ема ᲂу҆бл҃жа́етъ тѧ̀ . =боⷢ҇ . Г=ла́съ тѝ
вᲂпїе́мъ дв҃о ра́дᲂстнѡ а҆рха́нг҃лѡвъ . ра́дꙋисѧ клѧ́твѣ разрѣше́нїе лю́тъ
всѧ́ческихъ . ра́дꙋисѧ и҆збавле́нїе , ꙗ҆́же земны́ѧ ѡ҆бᲂжи́вши па́че ᲂу҆ма̀
ржⷭ҇тво́мъ сѝ .



С=лꙋ́жба прпⷣбнᲂмꙋ а҆нтѡ́нїю сі́йскᲂмꙋ . =Н=а ма́лѣй вече́рни , на гдⷭ҇и
вᲂзва́хъ , стихѣ́ры . гла́съ , а҃ . поⷣ . п=рехва́льнїи мч҃нцы . ~Жела́ѧ
ᲂу҆лꙋчи́ти ,꙳ а҆нтѡ́нїе бл҃же́нне нбⷭ҇нꙋю дᲂбро́тꙋ ,꙳ земна́ѧ всѧ̀ преминꙋ́лъ
є҆сѝ .꙳ и҆ ꙗ҆́кѡ беспло́тенъ пᲂд̾виза́всѧ въ малᲂвре́меннѣй жи́зни се́й .꙳
мы́сленыѧ врагѝ крѣ́пкѡ пᲂбѣди́лъ є҆сѝ и҆ мꙋ́жески ,꙳ и҆мы́и пᲂсо́бїе
ѻ҆рꙋ́жїе непᲂбѣди́мᲂе .꙳ ра́дꙋѧсѧ вᲂсте́клъ є҆сѝ , къ приснᲂжела́емᲂмꙋ тѝ
бл҃же́нствꙋ .꙳ тѣ́мже мᲂли́сѧ , дарᲂва́ти дш҃а́мъ на́шимъ ,꙳ ми́ръ и҆ ве́лїю
ми́лᲂсть . =двⷤа . М=ирска́гѡ пристра́стїѧ вᲂз̾гнꙋша́всѧ ,꙳ сꙋ́щаѧ ми́ра ꙗ҆́кѡ
несꙋ́ща вмѣни́лъ є҆сѝ .꙳ и҆ сегѡ̀ ра́ди ѿ всѣ́хъ ᲂу҆праздни́всѧ ,꙳ без̾мо́лвно
жи́ти и҆з̾бра́лъ є҆сѝ .꙳ несмꙋ́тнымъ ᲂу҆мо́мъ и҆ немѧте́жнымъ срⷣцемъ вы́нꙋ
слꙋжа̀ бг҃ᲂви .꙳ ѿ ню́дꙋже и҆ сᲂсꙋ́дъ ст҃о́мꙋ дх҃ꙋ ѡ҆брѣ́тесѧ ,꙳ чистᲂты̀ ра́ди
дш҃и твᲂеѧ̀ .꙳ є҆мꙋ́же мᲂли́сѧ ,꙳ пᲂми́лᲂвати дш҃а на́ша . ~Бжⷭ҇твеныѧ
ра́дᲂсти ,꙳ и҆ весе́лїѧ дх҃о́внагѡ и҆спо́лнь ꙗ҆ви́сѧ , свѣтᲂно́снаѧ тѝ па́мѧть
ѻ҆́ч҃е а҆нтѡ́нїе .꙳ ѿ ню́дꙋже дх҃о́внаѧ тѝ ча́да ,꙳ ра́дᲂстнѣ сᲂше́дшесѧ
свѣ́тлѡ пра́зднꙋемъ .꙳ бг҃ᲂлѣ́пнꙋ сла́вꙋ вᲂз̾даю́ще ꙳ прᲂславлѧ́ющемꙋ тѧ̀
бг҃ꙋ .꙳ и҆́же вѣ́сть прᲂславлѧ́ти ст҃ы́ѧ свᲂѧ̀ ᲂу҆го́дники .꙳ є҆мꙋ́же мᲂли́сѧ ,꙳
спастѝ дш҃а на́ша .

=сла́ва . гла́съ , и҃ . П=рїидѣ́те ѻ҆ц҃ы и҆ бра́тїѧ , честно́е и҆́нᲂческᲂе
сᲂбра́нїе . дне́сь ѡ҆б̾стᲂѧ́ще всечестнꙋ́ю ра́кꙋ , любе́знагѡ на́мъ ѻ҆ц҃а
бл҃гᲂче́стнѣ лᲂбза́емъ . и҆ ра́дᲂстнѡ пᲂю́ще , ѱало́мскаѧ пѣ́нїѧ во ᲂу҆стѣ́хъ
и҆мꙋ́ще , дх҃о́внаѧ слᲂвеса̀ любо́вїю принесе́мъ є҆мꙋ̀ . ꙗ҆́кѡ вᲂи́стинꙋ
и҆́нᲂческᲂмꙋ ᲂу҆дᲂбре́нїю , и҆ прпⷣбнымъ съпᲂжи́телю . и҆ свѣ́тлѡ
всепра́здньственаѧ сᲂтвᲂрѧ́юще си́це рце́мъ . ра́дꙋисѧ свѣти́льниче
мнᲂгᲂсвѣ́тлыи , вᲂз̾вᲂдѧ̀ ко хрⷭ҇тꙋ̀ и҆́нѡкъ мно́жество . ра́дꙋисѧ пᲂхвало̀
на́ша и҆ ᲂу҆твержде́нїе , и҆ всѣ́мъ вѣ́рнымъ бл҃гᲂꙋти́шнᲂе приста́нище
спасе́нїѧ . бᲂлѧ́щимъ цѣли́телю , а҆нтѡ́нїе всечестны́и ѻ҆́ч҃е на́шъ .
не ѡ҆ста́ви на́съ си́рыхъ , но пребꙋ́ди с̾ на́ми с̾ ча́ды твᲂи́ми , ꙗ҆́кᲂже
ѡ҆бѣща́сѧ . и҆ непреста́й мᲂлѧ́сѧ прест҃ѣ́й трⷪ҇цѣ . ꙗ҆́кѡ да ми́лᲂстивъ
бꙋ́детъ на́мъ ѡ҆ грѣсѣ́хъ на́шихъ , и҆ спасе́тъ дш҃а на́ша .

=и҆ ны́нѣ , боⷢ҇ . В=лⷣчце прїимѝ мᲂли́твы ра́бъ свᲂи́хъ , и҆ и҆зба́ви на́съ
ѿ всѧ́кїѧ нꙋ́жды и҆ печа́ли . =прᲂки́менъ , дню̀ . =

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Пи́щи
ра́йскїѧ наслади́тисѧ вᲂз̾желѣ́лъ є҆сѝ ,꙳ гла́дᲂмъ и҆ жа́ждею и҆ста́ѧше
пло́ть свᲂю̀ ,꙳ и҆ сла́вᲂю ю҆́же ѿ́ бг҃а вѣнча́нъ бы́ти вᲂсхᲂтѣ́лъ є҆сѝ .꙳
земнꙋ́ю сла́вꙋ преѡ҆би́дѣ .꙳ ѿ него́же и҆ прᲂсла́висѧ всебл҃же́нне .

=сти́хъ : бл҃же́нъ мꙋ́жь бᲂѧ́исѧ гдⷭ҇а ,꙳ въ за́пᲂвѣдехъ є҆гѡ̀ вᲂсхо́щетъ
ѕѣлѡ̀ . Л=юбо́вїю бж҃їею ᲂу҆крѣ́пльсѧ бл҃же́нне а҆нтѡ́нїе ,꙳ жела́нїе пло́ти
ᲂу҆мертви́лъ є҆сѝ .꙳ дш҃е́внᲂе же ѻ҆́ко ѿ пᲂмы́сленыхъ прило́гъ ,꙳ свᲂбо́дно
къ бг҃ꙋ вᲂз̾ве́лъ є҆сѝ .꙳ и҆ всегѡ̀ себѐ чи́ста пред̾ста́ви бг҃ᲂви .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . С=вѣти́ло
вели́кᲂе ꙗ҆ви́сѧ на́мъ дне́сь ,꙳ ст҃а́ѧ тѝ па́мѧть прпⷣбне а҆нтѡ́нїе ,꙳ ми́ръ
ве́сь прᲂсвѣща́ющи зарѧ́ми ,꙳ бг҃ᲂмꙋ́дрыхъ чꙋде́съ твᲂи́хъ ,꙳ любо́вїю
пра́з̾днꙋющимъ и҆сцѣле́нїѧ неѡ҆скꙋ́дно пᲂдава́ющи . =сла́ва , и҆ ны́нѣ , боⷢ҇ .
В=ы́шнїи тѧ̀ ли́цы ,꙳ бцⷣе дв҃о ,꙳ пᲂю́тъ с̾ до́льними .꙳ славᲂсло́вѧще
непреста́ннѡ ,꙳ ржⷭ҇тво̀ твᲂѐ пречⷭ҇тᲂе .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , а҃ . Ж=ела́нїемъ дх҃о́внымъ распали́всѧ , мѧте́жь мирски́хъ ѿри́нꙋвъ .
ко є҆ди́нᲂмꙋ же бг҃ꙋ любо́вїю прилѣпи́сѧ . и҆ тᲂгѡ̀ вседꙋ́шнѣ взыскꙋ́ѧ ,
во внꙋ́тренюю пꙋсты́ню ѿи҆́де , при вᲂда́хъ всели́сѧ , и҆дѣ́же въ слеза́хъ и҆
трꙋдѣ́хъ пребыва́ѧ мнᲂгᲂлѣ́тнᲂе вре́мѧ , в̾ терпѣ́нїи мно́зѣ . житїѐ
а҆́нг҃льско прᲂхᲂди́лъ є҆сѝ , в̾ наставле́нїи бжⷭ҇твенагѡ ра́зꙋма , ста́до
и҆́нѡкъ сᲂбра̀ мꙋ́дре . и҆́хже пᲂсѣща́ѧ не ѡ҆ста́ви а҆нтѡ́нїе прпⷣбне ѻ҆́ч҃е
на́шъ , прест҃ѣ́й трⷪ҇цѣ мᲂлѧ́сѧ , ѿ ѕѡ́лъ всѧ́ческихъ и҆зба́вити , и҆ спастѝ
дш҃а на́ша . =сла́ва , и҆ нн҃ѣ , боⷢ҇ . Г=аврїи́лꙋ прᲂвѣща́вшꙋ тѝ дв҃о , є҆́же
ра́дꙋисѧ . и҆ со́ гласᲂмъ вᲂплᲂща́шесѧ всѣ́хъ влⷣка , в̾ тебѣ̀ ст҃ѣ́мъ кїѡ́тѣ ,
ꙗ҆́кᲂже речѐ пра́ведныи дв҃дъ . ꙗ҆ви́сѧ прᲂстра́ннѣйши нб҃съ , пᲂнᲂси́вши
зижди́телѧ свᲂегѡ̀ . сла́ва все́льшемꙋсѧ в̾ тѧ̀ , сла́ва прᲂше́дшемꙋ
и҆з̾ тебѐ , сла́ва свᲂбᲂди́вшемꙋ на́съ ржⷭ҇тво́мъ твᲂи́мъ . =та́же ,
є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , ѕ҃ . поⷣ . в=сѐ ᲂу҆пᲂва́нїе . ~Всѧ̀
ѡ҆ста́вивъ ,꙳ к̾ нбⷭ҇нымъ вᲂз̾лᲂжи́въ ᲂу҆́мъ сво́й ,꙳ хрⷭ҇та̀ є҆ди́нагѡ
въ слѣ́дъ хᲂди́ти вᲂз̾люби́лъ є҆сѝ .꙳ сегѡ̀ ра́ди без̾мо́лвнѡ жи́ти взыска́лъ
є҆сѝ ,꙳ ᲂу҆клᲂни́сѧ в̾ пꙋсты́ню .꙳ в̾ не́йже пᲂд̾виза́всѧ житїѐ а҆́нг҃льско
притѧжа́лъ є҆сѝ ,꙳ к̾ бᲂре́нїю льсти́вагѡ пᲂсто́мъ и҆ мᲂли́твами вᲂѡ҆рꙋжѝ
себѐ .꙳ и҆скꙋше́нїѧ мно́га претерпѣ́лъ є҆сѝ .꙳ вѣнцы̀ нетлѣ́нными
ѡ҆бᲂгати́сѧ .꙳ бл҃гᲂда́ть прїе́мъ ѿ́ бг҃а ,꙳ и҆сцѣлѧ́еши недꙋ́ги разли́чныѧ .꙳
тѣ́мъ прест҃о́мꙋ дх҃ꙋ а҆нтѡ́нїе прпⷣбне мᲂли́сѧ ,꙳ пᲂми́лᲂватисѧ дш҃а́мъ
на́шимъ . =два́жды . В=е́сь ѡ҆сщ҃е́нъ ,꙳ бг҃ᲂно́сецъ пᲂказа́сѧ ,꙳ дре́внѧгѡ
чл҃ка сᲂвле́ксѧ с̾по́хᲂтьми ,꙳ и҆ во хрⷭ҇та̀ вᲂи́стинꙋ ѡ҆блечѐ себѐ .꙳
дх҃о́внꙋю хра́минꙋ нерꙋкᲂтвᲂре́нꙋю назда́лъ є҆сѝ ,꙳ пᲂлᲂжи́въ ѻ҆снᲂва́нїе
дᲂбрᲂдѣ́телемъ .꙳ къ высᲂтѣ̀ без̾стра́стїѧ дᲂсти́глъ є҆сѝ .꙳ ᲂу҆ма̀ высо́каѧ
смире́нїемъ вᲂз̾ведѐ бг҃ᲂви .꙳ ѿ него́же ра́зꙋма глꙋбо́кᲂе вᲂспрїѧ́лъ
є҆сѝ ,꙳ прᲂразꙋмѣва́ти бꙋ́дꙋщаѧ ꙗ҆́кѡ настᲂѧ́щаѧ .꙳ и҆ ᲂу҆ма̀ сᲂкрᲂве́наѧ
чл҃кѡмъ пред̾гл҃ати .꙳ и҆ ны́нѣ прест҃ѣ́й трⷪ҇цѣ бл҃же́нне мᲂли́сѧ ,꙳
ѡ҆ дш҃а́хъ на́шихъ . ~Зрѣ́ти жела́ѧ мы́сленꙋю дᲂбро́тꙋ ,꙳ чꙋ́вственаѧ всѧ̀
преминꙋ́лъ є҆сѝ .꙳ в̾ слеза́хъ и҆ в̾ вᲂз̾дыха́нїихъ живѧ́ше днѝ свᲂѧ̀ .꙳
ѡ҆гᲂрчева́ѧ пло́ть свᲂю̀ всенᲂщны́ми бдѣ́нїи ,꙳ и҆ часты́ми
кᲂленᲂпреклᲂне́нїи .꙳ и҆ сегѡ̀ ра́ди всѧ́къ ви́дъ дᲂбрᲂдѣ́телемъ прᲂхᲂди́лъ
є҆сѝ ,꙳ немᲂщна́ѧ ѡ҆пᲂлче́нїѧ вра́жїѧ ѡ҆бличи́въ ,꙳ крѣпкᲂдꙋ́шнымъ
терпѣ́нїемъ ,꙳ мнѡгᲂбᲂлѣ́зненымъ страда́нїемъ .꙳ къ небᲂлѣ́зненымъ дᲂсти́глъ
є҆сѝ .꙳ и҆дѣ́же свѣ́тъ невече́рнїи ,꙳ и҆ а҆́нг҃лъ ликᲂстᲂѧ́нїе .꙳ с̾ ни́ми же
прпⷣбне хрⷭ҇то́ви со дерзнᲂве́нїемъ мᲂли́сѧ ,꙳ ѡ҆ спасе́нїи дꙋ́шъ на́шихъ .

=и҆́ны , стихѣ́ры . гла́съ , д҃ . поⷣ . и҆́=же зва́нныи свы́ше . ~Є҆гда̀
бжⷭ҇твенᲂе раче́нїе ,꙳ на́йде натѧ̀ пребᲂга́те ,꙳ тᲂгда̀ тѧ́жесть ми́ра
ѿ дш҃и́ си ѿри́нꙋвъ .꙳ вѣ́трило ᲂу҆ма̀ ꙗ҆́кѡ легко̀ к̾ бг҃ꙋ впери́лъ є҆сѝ ,꙳
кᲂра́бль сво́й направлѧ́ѧ в̾ ти́хᲂе приста́нище ,꙳ и҆дѣ́же и҆ спᲂдо́бисѧ
ст҃а́гѡ ѻ҆́браза и҆́нᲂческагѡ бл҃гᲂꙋкраше́нїѧ .꙳ и҆ та́мѡ ᲂу҆чи́телемъ сѝ
наставлѧ́емь ,꙳ ѻ҆́бразы бл҃гᲂче́стїѧ сїѧ́ѧ ,꙳ бл҃ги́ми нра́вы ᲂу҆краша́ѧсѧ .꙳
сщ҃е́нствꙋ ꙗ҆́кѡ сᲂсꙋ́дъ и҆збра́нъ спᲂдо́бисѧ .꙳ тѣ́мъ хрⷭ҇тꙋ̀ бг҃ꙋ мᲂли́сѧ ,꙳
спастѝ и҆ прᲂсвѣти́ти дш҃а на́ша . =двⷤа . Є҆=гда̀ любы̀ бж҃їѧ ,꙳ двиза́шесѧ
въ срⷣцы твᲂе́мъ пребл҃же́нне ,꙳ тᲂгда̀ ми́ра сегѡ̀ сꙋетꙋ̀ ,꙳ и҆ преле́стнᲂе
мꙋдрᲂва́нїе нивᲂчто́же вмѣни́лъ є҆сѝ .꙳ в̾ пꙋсты́ню пресели́сѧ ,꙳ и҆ в̾ не́й
ꙗ҆́кѡ беспло́тенъ ,꙳ до́брымъ по́двигᲂмъ пᲂд̾виза́сѧ .꙳ неви́димыхъ вра́гъ
ѡ҆пᲂлче́нїѧ ,꙳ терпѣ́нїемъ свᲂи́мъ всѧ̀ пᲂбѣди́лъ є҆сѝ .꙳ но є҆мꙋ́же
ѿ ю҆́нᲂсти сѝ пᲂслꙋжи́лъ є҆сѝ ,꙳ хрⷭ҇тꙋ̀ бг҃ꙋ мᲂли́сѧ ,꙳ спастѝ и҆
прᲂсвѣти́ти дш҃а на́ша . ~Є҆гда̀ бжⷭ҇твенымъ манᲂве́нїемъ ,꙳ пᲂка́занаго ти
в̾ видѣ́нїи ᲂу҆зрѣ́въ ,꙳ крⷭ҇тнымъ зна́менїемъ вᲂѡ҆рꙋжа́юща тебѐ ,꙳ тᲂгда̀
прпⷣбне а҆нтѡ́нїе ,꙳ и҆ ты̀ крⷭ҇то́мъ сѝ вᲂѡ҆рꙋжѝ себѐ .꙳ вседꙋ́шнѡ хрⷭ҇тꙋ̀
пᲂслѣ́дᲂва .꙳ и҆ тᲂгѡ̀ любо́вїю прᲂстира́ѧсѧ ,꙳ кро́тᲂсть и҆ неѕло́бїе
стѧжа́лъ є҆сѝ .꙳ тѣ́мъ и҆ кро́ткихъ зе́млю наслѣ́дᲂва .꙳ ѿ ню́дꙋже и҆сто́чникъ
и҆сцѣле́нїй прᲂлива́еши прихᲂдѧ́щимъ ти с̾ вѣ́рᲂю ,꙳ прест҃ѣ́й трⷪ҇цѣ
мᲂлѧ́сѧ .꙳ ю҆́же мᲂлѝ спастѝ и҆ прᲂсвѣти́ти дш҃а на́ша . =сла́ва . гла́съ ,
и҃ . П=рпⷣбне ѻ҆́ч҃е бг҃ᲂбл҃же́нне а҆нтѡ́нїе , жесто́кᲂе твᲂѐ житїѐ и҆
трꙋды̀ , ꙗ҆́же по́ бз҃ѣ в̾ без̾мо́лвнѣмъ се́мъ ᲂу҆єдине́нїи , ꙗ҆́кѡ прїѧ́то
бы́сть бг҃ᲂви . тᲂгда̀ вседѣ́йствїемъ прест҃а́гѡ дх҃а , стезѧ́ми пра́выми
и҆справлѧ́ше жи́знь свᲂю̀ и҆́миже дᲂсти́же ѡ҆брѣстѝ , бг҃ᲂда́ненъ да́ръ
свѣтᲂлѣ́пныи . сщ҃е́ннꙋю мздꙋ̀ трꙋдо́въ твᲂи́хъ премꙋ́дрᲂе сниска́нїе .
пречꙋ́дныи ѻ҆́бразъ є҆динᲂсꙋ́щныѧ трⷪ҇цы . к̾ не́йже хᲂда́тайствы твᲂи́ми
мл҃твеными . дш҃е́внымъ ѻ҆́кᲂмъ в̾зира́ѧ къ бжⷭ҇твꙋ̀ трисвѣ́тлᲂмꙋ . зарѧ́ми
чꙋде́съ па́че сл҃нца ве́сь ми́ръ ѡ҆зари́лъ є҆сѝ , тмꙋ̀ бѣсо́в̾скꙋю дале́че
прᲂгᲂнѧ́ѧ . дне́сь же и҆ по твᲂе́мъ преставле́нїи , бг҃ꙋ хᲂтѧ́щꙋ на и҆па́че
прᲂсла́вити тѧ̀ , ѡ҆би́льна и҆сцѣле́нїѧ и҆стᲂча́етъ , с̾ вѣ́рᲂю прихᲂдѧ́щимъ ,
къ цѣльбᲂно́снᲂмꙋ тѝ гро́бꙋ , бл҃гᲂꙋха́нїе пᲂдаѧ̀ прест҃а́гѡ дх҃а . тѣ́мже
ꙗ҆́кѡ и҆мѣ́ѧ дерзнᲂве́нїе , прилѣ́жнѡ мᲂли́сѧ прест҃ѣ́й трⷪ҇цѣ , цр҃квамъ
є҆динᲂмышле́нїе , и҆ правᲂсла́внымъ здра́вїе не ѡ҆скꙋ́днᲂе дарᲂва́ти , и҆
на врагѝ крѣ́пкᲂе ѡ҆дᲂлѣ́нїе . и҆ спасе́нїе и҆спрᲂси́ти дш҃а́мъ на́шимъ . =и҆
нн҃ѣ , боⷢ҇ . Ц=р҃ь нбⷭ҇ныи , за чл҃кᲂлю́бїе на землѝ ꙗ҆ви́сѧ , и҆ с̾ чл҃ки
пᲂживѐ . ѿ дв҃ы бо чи́стыѧ пло́ть прїе́мыи , и҆з̾ неѧ̀ прᲂше́дъ
с̾ вᲂспрїѧ́тїемъ . є҆ди́нъ є҆́сть сн҃ъ сꙋгꙋ́бъ є҆стество́мъ а҆ несᲂста́вᲂмъ .
тѣ́мже сᲂверше́на тᲂгѡ̀ бг҃а , и҆ сᲂверше́на чл҃ка , вᲂи́стинꙋ прᲂпᲂвѣ́дающе ,
и҆спᲂвѣ́даемъ хрⷭ҇та̀ бг҃а на́шегѡ . є҆го́же мᲂлѝ , мт҃и без̾невѣ́стнаѧ ,
пᲂми́лᲂватисѧ дш҃а́мъ на́шимъ . =та́же , вы́хᲂдъ . прᲂки́менъ , дню̀ . =

Ѿ =премꙋ́дрᲂсти сᲂло́мѡни , чте́нїе . =

~Пра́ведницы во́ вѣки живꙋ́тъ , и҆ ѿ́ гдⷭ҇а мзда̀ и҆́мъ , и҆ пᲂмышле́нїе
и҆́хъ пред̾ вы́шнимъ . сегѡ̀ ра́ди прїи́мꙋтъ црⷭ҇твїе бл҃гᲂлѣ́пїѧ , и҆
вѣне́цъ дᲂбро́ты ѿ рꙋкѝ гдⷭ҇ни . ꙗ҆́кѡ десни́цею пᲂкры́етъ и҆́хъ , и҆ мы́шцею
защи́титъ и҆́хъ . прїи́метъ всѐ ѻ҆рꙋ́жїе ре́внᲂсти є҆гѡ̀ , и҆ вᲂѡ҆рꙋже́но
сᲂтвᲂри́тъ сᲂзда́нїе , в̾ ме́сть враго́мъ . и҆ ѡ҆блече́тъ ѧ҆̀ во брᲂнѧ̀
пра́вды , и҆ вᲂзлᲂжи́тъ шле́мъ сꙋ́дъ нелицемѣ́ренъ . и҆ прїи́метъ щи́тъ
непᲂбѣди́мъ препᲂдо́бїе . пᲂѡ҆стри́тъ же напра́сенъ гнѣ́въ во ѻ҆рꙋ́жїи . и҆
пᲂбо́ретъ с̾ ни́мъ ми́ръ на безꙋ́мныѧ . и҆ по́йдꙋтъ правᲂлꙋ́чнѣ стрѣ́лы
мо́лнїины , ꙗ҆́кѡ ѿ бл҃гᲂкрꙋ́гла лꙋ́ка ѻ҆блако́въ , на намѣ́ренїе летѧ́тъ . и҆
ѿ пра́щъ ка́менныхъ ꙗ҆́рᲂсти и҆спо́лнь , падꙋ́тъ гра́ды . вᲂзнегᲂдꙋ́етъ на ни́хъ
вᲂда̀ мᲂрска́ѧ , рѣ́ки же пᲂтекꙋ́тъ жестᲂча́е . сᲂпрᲂти́въ ста́нетъ и҆́мъ дх҃ъ
си́лы . и҆ ꙗ҆́кѡ ви́хᲂръ развѣ́етъ ѧ҆̀ . и҆ ѡ҆пꙋсти́тъ всю̀ зе́млю
без̾зако́нїе , и҆ ѕлᲂдѣѧ́нїе преврати́тъ престо́лы си́льныхъ . слы́шите ᲂу҆́бѡ
цр҃їе и҆ разꙋмѣ́йте , и҆ накажи́тесѧ сꙋдїѝ кᲂнце́мъ землѝ . внꙋши́те
сᲂдержа́щїи мно́жества , и҆ гᲂрдѧ́щїисѧ ѡ҆ наро́дѣхъ ꙗ҆зы́къ , ꙗ҆́кѡ дана̀
бы́сть ѿ́ гдⷭ҇а держа́ва ва́мъ , и҆ си́ла ѿ вы́шнѧгѡ .

Ѿ =премꙋ́дрᲂсти сᲂло́мѡни , чте́нїе . =

~Пра́ведныхъ дш҃а в̾ рꙋцѣ̀ бж҃їи , и҆ неприко́снетсѧ и҆́хъ мꙋ́ка . непщева́ни
бы́ша во ѻ҆́чїю безꙋ́мныхъ ᲂу҆́мрети , и҆ вмѣни́сѧ ѡ҆ѕлᲂбле́нїе и҆схо́дъ
и҆́хъ , и҆ є҆́же ѿ на́съ ше́ствїе сᲂкрꙋше́нїе , ѻ҆ни́же сꙋ́ть в̾ ми́рѣ . и҆́бо
пред̾ лице́мъ чл҃ческимъ а҆́ще и҆ мꙋ́кꙋ прїи́мꙋтъ , ᲂу҆пᲂва́нїе и҆́хъ
без̾сме́ртїѧ и҆спо́лнь . и҆ ма́лымъ пᲂка́зани бы́ша , вели́каѧ вᲂспрїи́мꙋтъ ,
ꙗ҆́кѡ бг҃ъ и҆скꙋсѝ и҆́хъ , и҆ ѡ҆брѣ́те и҆́хъ дᲂсто́йны себѣ̀ . ꙗ҆́кѡ зла́то
в̾ гᲂрни́лѣ и҆скꙋсѝ и҆́хъ , и҆ ꙗ҆́кѡ всепло́днꙋ же́ртвꙋ прїѧ́тъ и҆́хъ . и҆
во́ времѧ пᲂсѣще́нїѧ и҆́хъ вᲂз̾сїѧ́ютъ , и҆ ꙗ҆́кѡ и҆́скры по сте́блїю
пᲂтекꙋ́тъ . сꙋ́дѧтъ ꙗ҆зы́кѡмъ , и҆ ѡ҆блада́ютъ людьмѝ , и҆ вᲂцр҃и́тсѧ гдⷭ҇ь
в̾ ни́хъ во́ вѣки . надѣ́ющїисѧ на́нь разꙋмѣ́ютъ и҆́стинꙋ , и҆ вѣ́рнїи
любо́вїю пребꙋ́дꙋтъ в̾ не́мъ . ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ ,
и҆ пᲂсѣще́нїе во и҆збра́нныхъ є҆гѡ̀ .

Ѿ =премꙋ́дрᲂсти сᲂло́мѡни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ста́рᲂсть бо
честна̀ не мнᲂгᲂлѣ́тна ни в̾ числѣ̀ лѣ́тъ и҆счита́етсѧ . сѣди́ны же сꙋ́ть ,
мꙋ́дрᲂсть чл҃кѡмъ . и҆ во́зрастъ ста́рᲂсти , житїѐ нескве́рно . бл҃гᲂꙋго́денъ
бг҃ᲂви бы́въ , вᲂз̾лю́бленъ бы́сть . и҆ живы́и пᲂсредѣ̀ грѣ́шникъ , преста́вленъ
бы́сть . вᲂсхище́нъ бы́сть , да не ѕло́ба и҆змѣни́тъ ра́зꙋма є҆гѡ̀ , и҆лѝ
ле́сть прельсти́тъ дш҃ꙋ є҆гѡ̀ . раче́нїе бо ѕло́е , гꙋби́тъ до́браѧ , и҆
паре́нїе по́хᲂти , премѣнѧ́етъ ᲂу҆́мъ неѕло́бивъ . скᲂнча́всѧ в̾ ма́лѣ ,
и҆спо́лни лѣ́та мно́га , ᲂу҆го́дна бо бѣ̀ гдⷭ҇ви дш҃а є҆гѡ̀ . сегѡ̀ ра́ди
пᲂтща́сѧ ѿ среды̀ ѕло́бы . лю́дїе же ви́дѣвше и҆ неразꙋмѣ́вше , ни пᲂлᲂжи́ша
в̾ пᲂмышле́нїи такᲂва́гѡ , ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ , и҆
пᲂсѣще́нїе во и҆збра́нныхъ є҆гѡ̀ .

Н=а литі́и , стихѣ́ры . гла́съ , в҃ . С=тезе́ю прⷭ҇нѡ живо́тнᲂю при́снѡ
хᲂди́ти вᲂз̾желѣ́лъ є҆сѝ , бꙋ́дꙋщїѧ ра́ди ѻ҆́ныѧ прⷭ҇нѡ бл҃же́нныѧ сла́вы .
тᲂгѡ̀ ра́ди в̾ пꙋсты́нѧхъ пребыва́ѧ слꙋжа́ше бг҃ᲂви . пᲂдо́бѧсѧ свѣти́лꙋ ѻ҆́нᲂмꙋ
вели́кᲂмꙋ а҆нтѡ́нїю . ꙗ҆́кᲂже бо ѻ҆́нъ вели́кїи в̾ пꙋсты́нѧхъ є҆гѵ́петскихъ ,
без̾мо́лвїѧ ра́ди всели́сѧ . та́кᲂже и҆ ты̀ всебл҃же́нне дш҃е́внагѡ ра́ди
без̾мо́лвїѧ , тѣле́снаѧ чꙋ́вства во внꙋ́тренихъ пꙋсты́нѧхъ си́хъ не и҆схо́днѣ
затвᲂри́лъ є҆сѝ . но ѻ҆́нъ ᲂу҆́бѡ дре́внимъ ст҃ы́мъ ѻ҆ц҃е́мъ , въ пᲂстѣ̀
прᲂсїѧ́вшимъ , ѻ҆ц҃ъ и҆ нача́льникъ бы́сть . ты́же прпⷣбне в̾ пᲂслѣ́днѧѧ ро́ды
сїѧ̀ прᲂвᲂз̾сїѧ́лъ є҆сѝ , бг҃ᲂꙋго́днымъ житїе́мъ свᲂи́мъ , ѻ҆ц҃ъ и҆
нача́льникъ бы́сть и҆́нᲂкѡмъ . є҆мꙋ́же бо в̾ житїѝ се́мъ наслѣ́дникъ и҆
ревни́тель бы́лъ є҆сѝ . си́це тᲂгѡ̀ и҆ и҆менᲂва́нїе ѿ дѣ́лъ прїе́мъ .
с̾ ни́мже прест҃ѣ́й трⷪ҇цѣ мᲂли́сѧ , спасти́сѧ дш҃а́мъ на́шимъ . ~Прїидѣ́те
бг҃ᲂлюбе́знᲂе ста́до и҆́нᲂческᲂе сᲂбра́нїе , с̾ праз̾днᲂлюбе́зными чи́ньми
хрⷭ҇тїа́нскагѡ мно́жества , бг҃ᲂи҆мени́тыхъ люде́й бж҃їихъ , дне́сь
вᲂсхва́лимъ хрⷭ҇то́ва рачи́телѧ , граждани́на пꙋсты́ннаго , и҆́нᲂкѡмъ
премꙋ́драго наста́вника , пꙋсты́нникѡмъ пᲂхвалꙋ̀ ст҃ᲂлѣ́пнꙋю , бжⷭ҇твеныѧ пѣ́сни
принесе́мъ є҆мꙋ̀ . се́й бо рве́нїе бжⷭ҇твено в̾ срⷣцы прїе́мъ , мирскꙋ́ю
пре́лесть всю̀ ѡ҆ста́вивъ , хрⷭ҇тꙋ̀ пᲂслѣ́дᲂва . трꙋды̀ по́стническими
прᲂстира́ѧсѧ . бѣсо́вскїѧ па́гꙋбы пᲂбѣдѝ мꙋ́жески , дх҃а ст҃а́гѡ ѻ҆рꙋ́жїи
непᲂбѣди́мыми . тѣ́мже вᲂз̾ше́дъ на лѣ́ствицꙋ дᲂбрᲂдѣ́телей , дᲂсти́же крꙋ́ги
ѻ҆́ны нбⷭ҇ныѧ , и҆дѣ́же бг҃ᲂнача́льнымъ свѣ́тᲂмъ со а҆́нг҃льскими ли́ки
прᲂсвѣща́ѧсѧ . мл҃твеникъ непреста́ненъ быва́етъ за дш҃а на́ша . ~Въ ти́хᲂе и҆
небꙋ́рнᲂе приста́нище без̾мо́лвїѧ в̾ше́дъ , во ѿхо́днꙋю пꙋсты́ню
бг҃ᲂлюбе́знꙋю , и҆дѣ́же с̾ бг҃ᲂмъ є҆ди́нъ без̾мо́лствᲂва , тѣ́снымъ пꙋте́мъ и҆
приско́рбнымъ прⷭ҇нѡ ше́ствᲂва . та́мѡ житїѐ а҆́нг҃льско прᲂхᲂди́лъ є҆сѝ .
неꙋдо́бь пᲂкᲂри́вᲂе пло́ти вᲂз̾рази́въ вᲂз̾держа́нїемъ . наꙋчи́въ сегѡ̀
пᲂвинᲂва́тисѧ , бл҃го́мꙋ по́мыслꙋ в̾ хᲂтѣ́нїѧ бж҃їѧ . тѣ́мже свѣ́тъ
без̾стра́стїѧ вᲂсїѧ̀ тебѣ̀ . в̾ не́мже ᲂу҆зрѣ̀ прⷭ҇нᲂсꙋ́щнаго свѣ́та хрⷭ҇та̀
бг҃а на́шегѡ . є҆го́же непреста́ннѡ мᲂли́ти мо́лимсѧ , ѿ всѧ́кихъ ѕѡ́лъ на́съ
и҆зба́вити , и҆́же всечестно́е тѝ ᲂу҆спе́нїе пра́з̾днꙋющихъ , и҆ спастѝ дш҃а
на́ша . =сла́ва . гла́съ , ѕ҃ . Р=а́дꙋйтесѧ и҆ весели́тесѧ ѡ҆́ гдⷭ҇ѣ ,
бг҃ᲂи҆з̾бра́ннᲂе ста́до бл҃же́ннᲂе , дх҃о́внаѧ ча́да прпⷣбнагѡ . ꙗ҆́кѡ такᲂва́гѡ
свѣти́льника ѻ҆ц҃а себѣ̀ и҆мꙋ́ще , и҆ ча́да нареко́стесѧ . и҆́же пресвѣ́тлымъ
житїе́мъ свᲂи́мъ ве́сь ми́ръ ѡ҆зари́вшаго . є҆го́же прᲂсла́ви бг҃ъ
зна́менїи же и҆ чꙋдесы̀ свᲂи́ми бг҃ᲂмꙋ́дрыми . ѡ҆би́льна и҆сцѣле́нїѧ
неѡ҆скꙋ́днѡ да́рꙋюща , прихᲂдѧ́щимъ к̾ немꙋ̀ съ вѣ́рᲂю . тѣ́мже ѡ҆б̾стᲂѧ́ще
всечестнꙋ́ю ра́кꙋ є҆гѡ̀ , любе́знѡ пᲂкланѧ́ющесѧ мо́лимсѧ , рекꙋ́ще . ѽ
всебл҃же́нне а҆нтѡ́нїе ѻ҆́ч҃е на́шъ , непреста́ннѡ мᲂлѝ всест҃ꙋ́ю трⷪ҇цꙋ ,
ста́до твᲂѐ спастѝ , и҆ вѣ́рнѡ чтꙋ́щихъ прест҃ꙋ́ю па́мѧть твᲂю̀ . и҆ трꙋды̀
твᲂѧ̀ и҆ терпѣ́нїѧ , любᲂче́стнѣ и҆мѣ́ющихъ , и҆́же за хрⷭ҇та̀ пᲂдъѧ́лъ є҆сѝ .
ꙗ҆́кѡ да то́й млⷭ҇тивъ бꙋ́детъ на́мъ ѡ҆ грѣсѣ́хъ на́шихъ въ де́нь сꙋ́дныи , и҆
спасе́тъ дш҃а на́ша . =и҆ ны́нѣ , боⷢ҇ . Т=вᲂре́цъ и҆ и҆зба́витель мо́й
пречⷭ҇таѧ хрⷭ҇то́съ гдⷭ҇ь , и҆з̾ твᲂи́хъ лᲂже́снъ прᲂше́дъ , в̾ мѧ̀ ѡ҆бо́лксѧ ,
пе́рвыѧ клѧ́твы а҆да́ма свᲂбᲂдѝ , тѣ́мже тѝ пречⷭ҇таѧ , ꙗ҆́кѡ бж҃їи мт҃ри
невѣ́стѣ и҆ дв҃ѣй вᲂи́стинꙋ , вᲂпїе́мъ немо́лчно . ра́дꙋйсѧ а҆́нг҃льски .
ра́дꙋйсѧ влⷣчце , пред̾ста́тельнице и҆ пᲂкро́ве , и҆ спасе́нїе дш҃а́мъ
на́шимъ .

Н=а стихо́внѣ , стихѣ́ры . гла́съ , є҃ . поⷣ . р=а́дꙋйсѧ живᲂно́сныи .
~Ра́дꙋисѧ всесщ҃е́ннаѧ главо̀ , прпⷣбне ѻ҆́ч҃е на́шъ а҆нтѡ́нїе , ᲂу҆го́дниче
хрⷭ҇то́въ прⷭ҇нᲂжела́нныи . вы́шнихъ си́лъ ревни́телю , и҆ сᲂбесѣ́дниче
а҆́нг҃лѡмъ . на земли́ бо в̾ пло́ти сы́и беспло́тныхъ житїѐ прᲂхᲂди́лъ є҆сѝ ,
пᲂдо́бѧсѧ тѣ́хъ житїю́ же и҆ нра́вꙋ . с̾ ни́миже ны́нѣ в̾ приснѡ бл҃же́ннѣмъ
свѣ́тѣ пребыва́ѧ , наслажда́ѧсѧ зрѣ́нїихъ бжⷭ҇твеныхъ , хрⷭ҇тꙋ̀ бг҃ꙋ мᲂли́сѧ ,
ми́ръ вселе́ннѣй дарᲂва́ти , и҆ дш҃а́мъ на́шимъ ве́лїю ми́лᲂсть .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . Р=а́дꙋисѧ
сщ҃е́нныи ве́рше предо́брыи , прпⷣбнымъ и҆ пра́веднымъ сᲂвсе́льниче
є҆динᲂнра́вныи . тѣ́хъ бо житїю̀ пᲂслѣ́дствᲂва , страстна́ѧ взыгра́нїѧ ꙗ҆́кѡ
сѣ́чивᲂмъ , крⷭ҇тнымъ зна́менїемъ пᲂсѣ́клъ є҆сѝ . свѣ́те пресвѣ́тлыи , дх҃ᲂмъ
ст҃ы́мъ ѡ҆зарѧ́емыи , на свѣ́щницѣ дᲂбрᲂдѣ́телей всѣ́хъ ѡ҆сщ҃а́ѧи .
бл҃гᲂче́стїѧ ве́рше преи҆зѧ́щныи , ᲂу҆краше́нныи дарᲂва́нїи бжⷭ҇твеными .
тѣ́мже хрⷭ҇тꙋ̀ бг҃ꙋ мᲂли́сѧ , дарᲂва́ти дш҃а́мъ на́шимъ ми́ръ и҆ ве́лїю
млⷭ҇ть .

=сти́хъ : бл҃же́нъ мꙋ́жь бᲂѧ́исѧ гдⷭ҇а ,꙳ въ за́пᲂвѣдехъ є҆гѡ̀ вᲂсхо́щетъ
ѕѣлѡ̀ . Р=а́дꙋисѧ сщ҃е́нныи на́шъ наста́вниче , главо̀ предо́браѧ . ᲂу҆чени́къ
твᲂи́хъ ста́до и҆з̾бра́ннᲂе . и҆́хже бг҃ᲂлю́бнѣ в̾ пꙋсты́ни се́й сᲂбра̀
мꙋ́дре , ѡ҆ ни́хже трꙋды̀ и҆ по́ты прᲂстира́ѧ , дш҃ꙋ сѝ пᲂлᲂжи́лъ є҆сѝ ,
не ѡ҆ста́ви пᲂсѣща́ѧ , и҆ ѡ҆ и҆́хже вѣ́рᲂю сᲂверша́ющихъ па́мѧть твᲂю̀ ст҃ꙋ́ю и҆
любᲂче́стнѣ пᲂчита́ющихъ всечⷭ҇тны́ѧ тѝ мо́щи ст҃ы́ѧ . хрⷭ҇то́ви мᲂли́сѧ ,
и҆зба́вити всѣ́хъ на́съ всѧ́кᲂгѡ гнѣ́ва и҆ тᲂмле́нїѧ . и҆ спасе́нїе дарᲂва́ти
дш҃а́мъ на́шимъ . =сла́ва . гла́съ , и҃ . П=ꙋсты́нѧ пре́жде непло́д̾ствꙋющи ,
ны́нѣ же весели́тсѧ зрѧ́щи въ себѣ̀ ста́до и҆́нѡкъ . ѡ҆бстᲂѧ́щихъ всечестны́и
гро́бъ , пречꙋ́днагѡ ѻ҆ц҃а сегѡ̀ . и҆ дх҃о́внѡ веселꙋ́ющисѧ пра́здньственаѧ
тᲂржествꙋ́ющи хва́лѧщисѧ си́це гл҃етъ . ра́дꙋисѧ свѣти́льниче пресвѣ́тлыи ,
и҆́же чꙋдесы̀ сїѧ́ѧ ѡ҆зарѧ́еши дш҃а вѣ́рныхъ . ра́дꙋисѧ ѻ҆́ч҃е всеблагі́и ,
ᲂу҆мно́живыи ча́да в̾ пꙋсты́ни дх҃о́вныхъ жела́нїи . ѡ҆ ни́хже трꙋды̀ и҆ по́ты
пᲂлага́ѧ дш҃ꙋ сѝ предадѐ бг҃ᲂви . є҆мꙋ́же мᲂли́сѧ прест҃е а҆нтѡ́нїе , и҆́же
бл҃гᲂче́стнѣ па́мѧть твᲂю̀ пра́з̾днꙋющихъ , и҆зба́вити ѿ навѣ́тъ вра́жїихъ
в̾кꙋ́пѣ и҆ со ст҃ы́мъ ста́дᲂмъ тѝ . ꙗ҆́кѡ да до́брѣ скᲂнча́вше жи́знь свᲂю̀ ,
дерзнᲂве́нїе пᲂлꙋчи́мъ въ де́нь стра́шнагѡ и҆спыта́нїѧ . =и҆ ны́нѣ , боⷢ҇ .
Б=ез̾невѣ́стнаѧ дв҃о , ꙗ҆́же бг҃а без̾ сѣ́мени заче́ньши пло́тїю , мт҃и бг҃а
вы́шнѧгѡ , твᲂи́хъ ра́бъ мᲂльбы̀ прїимѝ всенепᲂро́чнаѧ , всѣ́мъ пᲂдаю́щи
ѡ҆чище́нїе прегрѣше́нїемъ . ны́нѣ на́ша мᲂле́нїѧ прїе́мши , мᲂлѝ спасти́сѧ
всѣ́мъ на́мъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
ст҃о́мꙋ , двⷤа . и҆ б=цⷣе дв҃о ра́дꙋисѧ , =аⷤ . =

Н=а ᲂу҆́трени , на бг҃ъ гдⷭ҇ь , трᲂпа́рь , ст҃о́мꙋ , двⷤа . сла́ва , и҆
ны́нѣ , боⷢ҇ , вᲂскрⷭ҇нъ . =П=о а҃ , стихᲂло́гїи , сѣда́ленъ . гла́съ , и҃ .
М=но́гимъ вᲂз̾держа́нїемъ прпⷣбне жи́знь свᲂю̀ ᲂу҆красѝ , пꙋ́ть пᲂказа́въ
ведꙋ́щъ въ жи́знь , дᲂбрᲂдѣ́тели смире́нїемъ . ми́ра бо ѿве́ргсѧ , и҆ всѧ̀
ꙗ҆́же в̾ ми́рѣ кра́снаѧ преѡ҆би́дѣвъ , є҆ѵⷢ҇а́льскимъ ᲂу҆че́нїемъ пᲂслѣ́дᲂвалъ
є҆сѝ . жесто́кимъ же житїе́мъ пло́ть свᲂю̀ и҆знꙋрѧ́ѧ , го́рдаго ѕмїѧ̀
вᲂз̾держа́нїемъ ᲂу҆би́лъ є҆сѝ . тѣ́мже на́ нб҃сѣхъ вᲂд̾вᲂрѧ́ѧсѧ ,
трисо́лнечнᲂмꙋ бжⷭ҇твꙋ̀ пред̾стᲂѧ̀ , бг҃ᲂгла́се а҆нтѡ́нїе . мᲂлѝ хрⷭ҇та̀
бг҃а , сᲂгрѣше́нїемъ ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю
па́мѧть твᲂю̀ . =двⷤа . сла́ва , и҆ ны́нѣ , боⷢ҇ . Н=бⷭ҇нꙋю две́рь , и҆
кᲂвче́гъ , прест҃ꙋ́ю го́рꙋ , свѣ́тлыи ѻ҆́блакъ , вᲂспᲂе́мъ , неѡ҆пали́мꙋю
кꙋпинꙋ̀ , слᲂве́сныи ра́й , є҆́в̾вино вᲂз̾ва́нїе , вселе́ннѣй все́й
вели́кїи сᲂсꙋ́дъ , ꙗ҆́кѡ спасе́нїе тᲂѧ̀ ра́ди сᲂдѣ́ласѧ ми́рᲂви , и҆
ѡ҆ставле́нїе дре́внихъ сᲂгрѣше́нїи . тѣ́мже вᲂпїе́мъ є҆́й , мᲂлѝ хрⷭ҇та̀
бг҃а , грѣхо́въ ѡ҆ставле́нїе дарᲂва́ти , и҆́же бл҃гᲂче́стнѡ пᲂкланѧ́ющимсѧ
ржⷭ҇твꙋ̀ твᲂемꙋ̀ .

П=о в҃ , стихᲂло́гїи , сѣда́ленъ . гла́съ , д҃ . Ѿ= ю҆́нᲂсти в̾зе́мъ сво́й
крⷭ҇тъ , бл҃гᲂче́стнѡ хрⷭ҇то́ви пᲂслѣ́дᲂвалъ є҆сѝ . ᲂу҆вѧди́въ плᲂтьско́е
мꙋдрᲂва́нїе вᲂз̾держа́нїемъ . и҆ пᲂбѣ́дꙋ в̾зе́мъ на дїа́вᲂла ,
над̾ страстьмѝ тѣле́сными вᲂцр҃и́лсѧ є҆сѝ . тѣ́мже и҆ по кᲂнчи́нѣ и҆стᲂча́еши
и҆сцѣле́нїѧ , вѣ́рᲂю прихᲂдѧ́щимъ къ чꙋдᲂтво́рнᲂмꙋ ѻ҆́бразꙋ всест҃ы́ѧ трⷪ҇цы ,
и҆ къ твᲂемꙋ̀ цѣльбᲂно́снᲂмꙋ гро́бꙋ . а҆нтѡ́нїе всече́стне и҆спрᲂсѝ на́мъ
ве́лїю млⷭ҇ть . =двⷤа . сла́ва , и҆ ны́нѣ , боⷢ҇ . Б=ез̾невѣ́стнаѧ чи́стаѧ бцⷣе
дв҃о , є҆ди́на вѣ́рнымъ пред̾ста́тельнице и҆ пᲂкро́ве , бѣ́дъ и҆ скᲂрбе́й и҆
лю́тыхъ ѡ҆бстᲂѧ́нїи всѣ́хъ и҆зба́ви , и҆́же на тѧ̀ ᲂу҆пᲂва́нїе ѻ҆трᲂкᲂви́це
и҆мꙋ́щихъ , и҆ дш҃а на́ша спасѝ бжⷭ҇твеными мл҃твами сѝ .

П=о пᲂлїєлеѡ́сѣ , сѣда́ленъ . гла́съ , и҃ . В=ъ пꙋсты́ню пребл҃же́нне
всели́сѧ . и҆ в̾ не́й прᲂхᲂдѧ̀ жесто́кᲂе жи́тельство , ꙗ҆́кᲂже беспло́тенъ
жи́знь и҆справлѧ́ѧ , пло́ть свᲂю̀ ᲂу҆мертви́лъ є҆сѝ . и҆ пᲂревнᲂва́въ
а҆нтѡ́нїѧ вели́кагѡ и҆зрѧ́днᲂмꙋ жи́тельствꙋ . трⷪ҇цѣ слꙋжи́тель пᲂказа́сѧ
преи҆зѧ́щныи . тѣ́мже къ ре́внᲂсти тᲂѧ̀ бжⷭ҇твенѣй , ли́къ и҆́нᲂкꙋющихъ сла́вне
сᲂвᲂкꙋпи́лъ є҆сѝ , бг҃ᲂно́се ѻ҆́ч҃е на́шъ а҆нтѡ́нїе . мᲂлѝ хрⷭ҇та̀ бг҃а ,
сᲂгрѣше́нїемъ ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю па́мѧть
твᲂю̀ . =двⷤа . сла́ва , и҆ ны́нѣ , боⷢ҇ . Ꙗ҆́=кѡ дв҃ꙋ є҆ди́нꙋ в̾ жена́хъ тѧ ,
без̾ сѣ́мене ро́ждьшꙋю бг҃а пло́тїю , всѝ блажи́мъ ро́дᲂве чл҃честїи ,
ѻ҆́гнь бо в̾ тѧ̀ всели́сѧ бжⷭ҇тва̀ , и҆ ꙗ҆́кѡ младе́нца дᲂи́ши зижди́телѧ и҆
гдⷭ҇а . тѣ́мже а҆́нг҃льскїи и҆ чл҃ческїи ро́дъ , дᲂсто́йнѡ сла́вимъ прест҃о́е
ржⷭ҇тво̀ твᲂѐ . и҆ сᲂгла́снѡ вᲂпїе́мъ ти , мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , вᲂспѣва́ющимъ дᲂсто́йнѡ сла́вꙋ твᲂю̀ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ч=естна̀ пре́д̾ гдⷭ҇емъ , сме́рть прпⷣбныхъ є҆гѡ̀ . =сти́хъ . ч=то̀ вᲂз̾да́мъ
гдⷭ҇ви ѡ҆ всѣ́хъ , и҆́хже вᲂз̾да́стъ ми . ~всѧ́ко дыха́нїе . =є҆ѵⷢ҇а́лїе , ѿ=
матѳе́ѧ . заⷱ҇ , м҃г . ~ѱало́мъ , н҃ .

=сла́ва . м=л҃твъ ра́ди прпⷣбнагѡ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . П=ребл҃же́нне ѻ҆́ч҃е на́шъ а҆нтѡ́нїе , є҆гда̀
къ бг҃ꙋ во ѿше́ствїи твᲂе́мъ ѿ сю́дꙋ . бг҃ᲂлюбе́знᲂе сᲂбра́нїе ᲂу҆чени́къ
твᲂи́хъ , всѣ́мъ нака́зᲂваше ꙗ҆́кѡ ѻ҆ц҃ъ чадᲂлюби́въ . пᲂвелѣва́ше и҆́мъ
вели́кꙋю глави́знꙋ сᲂблюда́ти и҆ и҆спо́лнити , бжⷭ҇твеныхъ прᲂро́къ и҆ зако́нъ
гл҃ѧ . пребыва́йте ча́да в̾ сᲂверше́нїи дх҃о́внагѡ ва́шегѡ и҆спᲂлне́нїѧ ,
любо́вь и҆мꙋ́ще ꙗ҆́же к̾ бг҃ꙋ и҆ бли́жнемꙋ . и҆ кᲂли́ка си́ла пᲂд̾виза́йтесѧ
на ѻ҆́бщагѡ врага̀ , в̾нима́юще свᲂемꙋ̀ спасе́нїю . да пᲂлꙋчитѐ бꙋ́дꙋщее
прⷭ҇нѡ бл҃же́нствїе . но ᲂу҆́бѡ всебл҃же́нне непреста́й мᲂлѧ́сѧ прест҃ѣ́й
трⷪ҇цѣ , и҆ на́съ чтꙋ́щихъ тѧ̀ сᲂхрани́ти в̾ любвѝ тᲂѧ̀ . ꙗ҆́кѡ да пᲂлꙋчи́мъ
ѿ неѧ̀ вели́кꙋю млⷭ҇ть .

К=ано́нъ , бцⷣѣ , со і҆рмᲂсо́мъ , на́ ѕ҃ . =И҆= ст҃о́мꙋ , два̀ кано́на ,
на и҃ . пе́рвыи кано́нъ . гла́съ , в҃ . пѣ́снь , а҃ . і҆рмо́съ . Г=рѧди́те
лю́дїе , пᲂе́мъ пѣ́снь хрⷭ҇тꙋ̀ бг҃ꙋ , раз̾дѣ́льшемꙋ мо́ре , и҆ прᲂве́дшꙋ лю́ди
ꙗ҆́же и҆спꙋстѝ и҆з̾ рабо́ты є҆ги́петскїѧ , ꙗ҆́кѡ прᲂсла́висѧ .

=запѣ́в̾ : П=рпⷣбне ѻ҆́ч҃е а҆нтѡ́нїе , мᲂлѝ бг҃а ѡ҆ на́съ . =Ѽ= трⷪ҇це
всемилᲂсе́рдаѧ , бж҃е пребл҃гі́и , ѻ҆́ч҃е и҆ сн҃е и҆ ст҃ы́и д́ш҃е , трист҃о́е
є҆стество̀ , немꙋ́дрымъ наказа́телю , пᲂда́ждь прᲂсвѣще́нїе мᲂемꙋ̀
неразꙋ́мїю , пѣ́снь вᲂспѣ́ти твᲂемꙋ̀ слꙋжи́телю . в̾ наставле́нїи бжⷭ҇твенагѡ
тѝ прᲂсвѣще́нїѧ . =Ѿ= ма́тернѧ чре́ва прилѣпи́сѧ к̾ бг҃ꙋ прпⷣбне . сегѡ̀ ра́ди
жи́знь сїю̀ нивᲂчто́же в̾мѣнѝ , крⷭ҇тъ гдⷭ҇нь и҆з̾ ю҆́нᲂсти сѝ вᲂз̾желѣ̀
нᲂси́ти . всѧ̀ земна́ѧ вᲂз̾ненави́дѣвъ , в̾ нбⷭ҇наѧ при́снѡ бл҃же́нствїѧ
в̾зира́ше . ~Ди́внѡ житїѐ твᲂѐ бл҃же́нне , кꙋ́пнᲂже и҆ смире́нїе є҆́же
ѿ ю҆́нᲂсти стѧжа́лъ є҆сѝ . и҆ сегѡ̀ ра́ди ѿ всѣ́хъ чл҃къ и҆́же в̾ ми́рѣ
ѿлꙋчи́въ себѐ , а҆́нг҃льскимъ ѻ҆́бразᲂмъ ѡ҆блече́сѧ . бы́сть мни́хъ
преди́венъ , цвѣтѧ́ше въ дᲂбрᲂдѣ́телехъ . =боⷢ҇ . В=ᲂпло́щьсѧ ѿ пречⷭ҇тыхъ
лᲂже́снъ твᲂи́хъ дв҃о всечи́стаѧ бж҃їе сло́во , всѣ́мъ прᲂсвѣтѝ бг҃ᲂразꙋ́мїѧ
любо́вь . чл҃ческᲂе тᲂржество̀ , ли́кꙋ а҆́нг҃льскᲂмꙋ сᲂвᲂкꙋпи́въ , въ нбⷭ҇наѧ
вᲂз̾ведѐ .

=дрꙋгі́и , кано́нъ прпⷣбнᲂмꙋ . гла́съ , и҃ . пѣ́снь , а҃ . і҆рмо́съ .
В=ᲂѡ҆рꙋже́на фараѡ́на пᲂгрꙋзѝ , чꙋдᲂтвᲂрѧ́й дре́вле , мѡѷсе́йскїи же́ѕлъ
крⷭ҇тᲂѡ҆бра́знѡ прᲂразѝ , и҆ раздѣлѝ мо́ре . і҆и҃лѧ же бѣжа́ща , пѣ́ша хᲂдѧ́ща
спасѐ , пѣ́снь бг҃ᲂви вᲂз̾сыла́юща .

=запѣ́в̾ : П=рпⷣбне ѻ҆́ч҃е а҆нтѡ́нїе , мᲂлѝ бг҃а ѡ҆ на́съ . ~Ве́сь
вседержи́телю бг҃ꙋ вᲂз̾лᲂжѝ себѐ бг҃ᲂмꙋ́дре . и҆ к̾ тᲂмꙋ̀ жела́нїемъ и҆
любо́вїю ᲂу҆́мъ сво́й в̾перѝ . тᲂгѡ̀ ра́ди без̾мо́лвнаѧ и҆ ᲂу҆є҆дине́наѧ
мѣ́ста вᲂз̾люби́лъ є҆сѝ , да со хрⷭ҇то́мъ пребыва́ѧ , жи́знь вѣ́чнꙋю
наслѣ́диши . ~Оу҆пᲂва́нїемъ въ бг҃а всебл҃га́го ᲂу҆крѣплѧ́емь бл҃же́нне
а҆нтѡ́нїе , к̾ бꙋ́дꙋщимъ бл҃ги́мъ прᲂстира́ѧсѧ . и҆ свᲂе́й пло́ти , вра́гъ
неми́лᲂстивъ ѻ҆́ч҃е бы́лъ є҆сѝ . =сла́ва . Л=ꙋка́выи вра́гъ ѡ҆па́снѡ вѣ́дыи ,
ꙗ҆́кѡ хо́щетъ тᲂбо́ю и҆з̾гна́нъ бы́ти ѿ мѣ́ста сегѡ̀ ст҃а́гѡ . сегѡ̀ ра́ди
непра́ведныхъ чл҃къ вᲂз̾двиза́етъ натѧ̀ . но сі́и ᲂу҆́бѡ ничто́же сᲂтво́рше
в̾спѧ́ть бѣжа́ша . лꙋка́выи же пᲂбѣжде́нъ бы́сть ѻ҆рꙋ́жїемъ мл҃твъ твᲂи́хъ .
бг҃ъ бо с̾набдѣва́ше тѧ̀ . =и҆ ны́нѣ , боⷢ҇ . Н=еи҆скꙋсᲂмꙋ́жнѡ хрⷭ҇та̀ рᲂдила̀
є҆сѝ , ꙗ҆́же по на́съ на́съ ра́ди непремѣ́нна є҆стество́мъ пречⷭ҇таѧ , и҆
непрело́жна во ѡ҆бᲂи́хъ пребы́вша . є҆го́же мᲂлѝ непреста́ннѡ , грѣхо́мъ мᲂи́мъ
дарᲂва́ти и҆ напа́стемъ и҆збавле́нїе .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . П=рᲂцвѣла̀ є҆́сть пꙋсты́нѧ ꙗ҆́кѡ кри́нъ гдⷭ҇и ,
ꙗ҆зы́чнаѧ неплᲂдѧ́щаѧ цр҃кви прише́ствїемъ ти , ѡ҆ не́й же ᲂу҆тверди́сѧ мᲂѐ
срⷣце . ~Вели́ко къ бг҃ꙋ дерзнᲂве́нїе стѧжа́лъ є҆сѝ прпⷣбне . прⷭ҇нᲂсꙋ́щнᲂмꙋ
ѻ҆́бразꙋ прест҃ы́ѧ трⷪ҇цы , стѧжа́нїе трꙋдо́въ твᲂи́хъ . бл҃гᲂда́ть и҆спрᲂсѝ
прест҃а́гѡ дх҃а . є҆го́же и҆з̾ пла́мене пресла́внѡ и҆зы́ти сᲂтвᲂри́лъ є҆сѝ ,
мᲂли́твами тѝ . ~Въ нача́лѣ ѡ҆снᲂва́нїе дᲂбрᲂдѣ́телемъ бл҃же́нне , пᲂлᲂжи́лъ
є҆сѝ в̾ дш҃и свᲂе́й стра́хъ бж҃їи . и҆ на се́мъ ѻ҆снᲂва́нїи стѧжа́лъ є҆сѝ ,
чи́стыѧ дᲂбрᲂдѣ́тели , сᲂхране́нїемъ бж҃їихъ за́пᲂвѣдей . и҆ сегѡ̀ ра́ди
в̾сели́сѧ въ вѣ́чнаѧ бл҃га́ѧ , ꙗ҆́же ᲂу҆гᲂто́ва бг҃ъ бᲂѧ́щимсѧ є҆гѡ̀ .
~Вре́менныхъ и҆ до́льнихъ вᲂз̾гнꙋша́всѧ , высо́каѧ при́снѡ пребыва́ющаѧ
вᲂз̾люби́лъ є҆сѝ . бжⷭ҇твенымъ раче́нїемъ распала́ѧ бг҃ᲂлюби́вꙋю свᲂю̀ дш҃ꙋ ,
и҆ тᲂгѡ̀ сᲂтвᲂри́въ при́снѡ живꙋ́щꙋю во́лю , вᲂспрїѧ́лъ є҆сѝ бл҃га́ѧ ѻ҆́на
нбⷭ҇наѧ . =боⷢ҇ . С=каза̀ и҆нᲂгда̀ сᲂкрᲂве́ннᲂе та́инство , ѻ҆трᲂкᲂви́це тебѣ̀
дре́вле гаврїи́лъ зᲂвѧ́ше , ра́дꙋисѧ бж҃їѧ пᲂла́то , в̾ ню́же всели́сѧ ѡ҆бᲂжѝ
всѧ̀ челᲂвѣ́ки ꙗ҆́кѡ милᲂсе́рдъ .

=и҆́нъ , і҆рмо́съ . Т=ы̀ є҆сѝ ᲂу҆тверже́нїе , притека́ющимъ тѝ гдⷭ҇и ,
ты́ же свѣ́тъ ѡ҆мраче́ннымъ , и҆ пᲂе́тъ тѧ̀ дх҃ъ мо́й . ~Оу҆тверди́въ свᲂѧ̀
пᲂмышле́нїѧ бл҃же́нне ᲂу҆пᲂва́нїемъ бг҃а . вра́жїихъ вѣ́тръ ника́кᲂже
ᲂу҆бᲂѧ́сѧ , но мы́сленыхъ рѣ́къ ᲂу҆стремле́нїѧ , к̾ дш҃е́внѣй твᲂе́й хра́минѣ
приближа́ющихсѧ , вᲂз̾разѝ ѡ҆ ка́мень терпѣ́нїѧ . ~Жела́ше прпⷣбне
насыща́тисѧ , при́снѡ пребыва́ющїѧ пи́щи , бы́лїи самᲂра́слеными , трилѣ́тнᲂе
вре́мѧ прᲂвᲂжда́ше жи́знь свᲂю̀ . тѣ́мже и҆ ны́нѣ пᲂлꙋчи́лъ є҆сѝ трапе́зꙋ ѻ҆́нꙋ
неги́бнꙋщагѡ бра́шна . но при́снѡ пребыва́ющагѡ в̾ живᲂтѣ̀ вѣ́чнѣмъ . =сла́ва .
В=о ᲂу҆́мъ прїе́млѧ црⷭ҇твїѧ ѻ҆́нᲂгѡ нбⷭ҇нагѡ вѣ́чнᲂе наслажде́нїе , є҆го́же
ра́ди земна́ѧ всѧ̀ преминꙋ́лъ є҆сѝ . и҆ сегѡ̀ ра́ди ско́рбнаѧ наше́ствїѧ
мно́га , и҆ и҆з̾гна́нїѧ в̾ жи́зни се́й претерпѣ́лъ є҆сѝ . но ѿ всѣ́хъ си́хъ
свᲂбᲂдѝ тебѐ , и҆́же тебѣ̀ жи́знь вѣ́чнꙋю дарᲂва́выи . =и҆ ны́нѣ , боⷢ҇ .
Т=вᲂю̀ по́мᲂщь пᲂда́ждь мѝ , рабꙋ̀ твᲂемꙋ̀ недᲂсто́йнᲂмꙋ дв҃о влⷣчце . и҆
вразꙋми́въ при́снѡ бжⷭ҇твенᲂе сѐ начина́нїе , сᲂтвᲂри́въ ѿ недᲂсто́йнагѡ
дᲂсто́йнаѧ . и҆ и҆зба́ви бѣ́дъ и҆ скᲂрбе́й и҆ прегрѣше́нїи мно́гихъ . ꙗ҆́кѡ
ро́ждьши всѣ́мъ и҆збавле́нїе .

=катава́сїѧ : П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , г҃ . М=нᲂгᲂмѧте́жїе ми́ра и҆ непᲂстᲂѧ́ннꙋю сꙋ́етꙋ ,
ꙗ҆́кѡ пра́хъ вмѣни́въ . к̾ преми́рнымъ вᲂз̾ведѐ ᲂу҆́мъ сво́й , затво́рᲂмъ
без̾мо́лвїѧ , вᲂз̾бранѝ тѣле́снаѧ чꙋ́вства . стѧжа́въ жи́знь а҆́нг҃льскꙋ ,
бг҃ꙋ ᲂу҆гᲂди́лъ є҆сѝ . бѣсо́мъ па́гꙋбникъ , страсте́мъ и҆скᲂрени́тель , чл҃кѡмъ
спаси́тель нело́женъ бы́сть . тѣ́мже и҆ на́съ ѿ тлетво́рныхъ страсте́й ,
и҆зба́вити мо́лимсѧ , и҆́же твᲂю̀ па́мѧть прⷭ҇нѡ в̾ пѣ́снѣхъ пᲂчита́ющихъ ,
бл҃же́нне а҆нтѡ́нїе ѻ҆́ч҃е на́шъ . =двⷤа . сла́ва , и҆ ны́нѣ , боⷢ҇ . Ꙗ҆́=кѡ
невᲂздѣ́ланенъ дв҃о винᲂгра́дъ , прекра́сныи гро́здъ хрⷭ҇та̀ вᲂз̾расти́ла
є҆сѝ . и҆стᲂча́ющи на́мъ вино̀ спасе́нїѧ , всѣ́хъ веселѧ́щее дш҃а и҆ тѣлеса̀ ,
тѣ́мже ꙗ҆́кѡ вино́внꙋ тѧ̀ до́брымъ , ᲂу҆блажа́юще при́снѡ , со а҆́нг҃лѡмъ
вᲂпїе́мъ тѝ , ра́дꙋисѧ ѡ҆бра́дᲂваннаѧ .

=пѣ́снь , д҃ . і҆рмо́съ . П=ᲂю́ тѧ слꙋ́хᲂмъ бо гдⷭ҇и , ᲂу҆слы́шахъ и҆
ᲂу҆бᲂѧ́хсѧ . до мене́ бо прїи́де , менѐ и҆ща̀ заблꙋ́ждьшаго . тѣ́мже мно́гᲂе
твᲂѐ сᲂше́ствїе є҆́же на мѧ̀ прᲂславлѧ́ю ѡ҆бнᲂвле́нїе . ~Ꙗ҆́кѡ бл҃го пᲂлᲂжѝ
во ᲂу҆мѣ̀ свᲂе́мъ , є҆́же прилѣплѧ́тисѧ бз҃ѣ на́шемъ , сегѡ̀ ра́ди ѡ҆ста́вивъ
всѧ̀ на землѝ сꙋ́щаѧ . ᲂу҆́мъ сво́й вседꙋ́шнѡ вᲂз̾лᲂжи́въ к̾ нбⷭ҇нымъ
ѡ҆би́телемъ . в̾ без̾мо́лвїи мно́зѣ гᲂнѧ́ше жи́знь свᲂю̀ . да не ѿто́ргнешисѧ
никᲂгда́же сла́дкагѡ тѝ і҆с҃а . ~Сме́рть па́че всегѡ̀ житїѧ̀ сегѡ̀ и҆з̾бра́лъ
є҆сѝ , да хрⷭ҇то́ви жи́въ бꙋ́деши . сегѡ̀ ра́ди в̾ ме́ртвᲂсть пᲂвседне́внꙋю
в̾даѧ́шесѧ , трꙋды̀ по́стническими ᲂу҆мерщвѧ́ше всѧ̀ ᲂу҆́ды свᲂѧ̀ . и҆стни́въ
пло́ть свᲂю̀ по́стными мно́жествы . ~Пᲂмина́ѧ прпⷣбне пᲂслѣ́днїи де́нь жи́зни
сеѧ̀ . тѣ́мъ ꙗ҆́кѡ прише́льца в̾мѣнѧ́ше себѐ свѣ́та сегѡ̀ бы́ти . на всѧ́къ
де́нь гᲂто́влѧшесѧ , бл҃ги́ми дѣ́лы ᲂу҆краша́ѧ дш҃ꙋ свᲂю̀ , ча́ѧ прише́ствїѧ
влⷣки свᲂегѡ̀ . =боⷢ҇ . Б=г҃ᲂвидѣ́нїемъ прᲂсвѣ́щьсѧ пррⷪ҇къ ꙗ҆вле́нѡ зри́тъ ,
го́рꙋ бж҃їю бл҃гᲂслᲂве́нꙋю . земны́мъ ᲂу҆краше́нїе , нбⷭ҇нымъ славᲂсло́вїе
бг҃ᲂлѣ́пнᲂе , є҆ди́нꙋ всепѣ́тꙋю .

=и҆́нъ , і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́инство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Пᲂто́ки сле́зными
пꙋсты́ни напᲂи́лъ є҆сѝ бл҃же́нне . сѣ́мѧ трꙋдо́въ твᲂи́хъ в̾сѣва́ше в̾ ни́хъ .
тѣ́мже и҆стᲂри́чныи пло́дъ ра́дᲂстнѣ пᲂжа́лъ є҆сѝ . вᲂпїѧ́ше сла́ва си́лѣ
твᲂе́й гдⷭ҇и . ~Стена́нїемъ срⷣца и҆ ᲂу҆миле́нїемъ мно́зѣмъ , житїѧ̀
по́прище преше́дъ мꙋ́дре . и҆ в̾ странꙋ̀ без̾стра́стїѧ преселѝ себѐ .
в̾ не́йже свѣ́тъ прїе́мъ въ срⷣцы свᲂе́мъ , непреста́ннѡ весели́шисѧ ,
неи҆зрече́ннагѡ свѣ́та хрⷭ҇та̀ наслажда́ѧсѧ . =сла́ва . М=ᲂлѧ́сѧ непреста́й
ѻ҆́ч҃е ѡ҆ ста́дѣ свᲂе́мъ , и҆́же мно́гими трꙋды̀ и҆ по́ты стѧжа́лъ є҆сѝ .
и҆збавле́нїѧ прᲂсѧ̀ ѕлы́хъ ѡ҆б̾стᲂѧ́нїи и҆ скᲂрбе́й всѧ́ческихъ . да тѧ̀ всѝ
ꙗ҆́кѡ ѻ҆ц҃а чадᲂлюби́ва , непреста́ннѡ вᲂспѣва́емъ . =и҆ ны́нѣ , боⷢ҇ . К=о́рень
и҆з̾ чре́слъ ца́рскихъ , цр҃ь всѣ́хъ ꙗ҆́кѡ сꙋ́щꙋ вᲂз̾люби́въ , и҆ вы́шшꙋ
херꙋви́мъ и҆ серафи́мъ пᲂказа̀ . ве́сь бцⷣе всели́сѧ в̾ тѧ̀ .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . Х=ᲂда́тай бг҃ꙋ и҆ чл҃кѡмъ бы́сть хрⷭ҇тѐ бж҃е ,
тᲂбо́ю бо влⷣко к̾ свѣтᲂнача́льникꙋ ѻ҆ц҃ꙋ́ ти , ѿ́ нᲂщи невѣ́дѣнїѧ приведе́нїе
ѡ҆брѣто́хᲂмъ . ~Ꙗ҆́кѡ дре́во бл҃гᲂра́слено , при и҆схо́дищихъ мно́гихъ во́дъ
насажде́нъ бы́сть ѻ҆́ч҃е . вѣ́тви дᲂбрᲂдѣ́телей мно́ги и҆зрасти́лъ є҆сѝ .
пᲂд̾ сѣ́нь свᲂю̀ всѣ́хъ прїе́млѧ хᲂтѧ́щихъ спасе́нїѧ . ~Пꙋчи́нᲂю сле́зъ
твᲂи́хъ , мо́ре грѣхо́внᲂе пᲂтᲂпи́лъ є҆сѝ , пᲂгрꙋжа́ѧ ᲂу҆́мъ сво́й во глꙋбинꙋ̀
видѣ́нїи бжⷭ҇твеныхъ . и҆дѣ́же сᲂкрᲂве́ныхъ та́инъ ꙗ҆́снѡ зри́тель бы́сть .
прᲂре́клъ є҆сѝ кᲂмꙋ́ждо на пᲂслѣ́дᲂкъ хᲂтѧ́щаѧ бы́ти и҆́мъ . ~Мᲂли́твеникъ
ꙗ҆́кѡ те́плъ въ жи́зни се́й . прест҃ѣ́й трⷪ҇цѣ бы́лъ є҆сѝ бл҃же́нне .
хᲂда́тайствы твᲂи́ми здра́вїе всѣ́мъ пᲂдава́ѧ нескꙋ́днᲂе , тѣ́мъ и҆ ны́нѣ
па́че въ мᲂли́твꙋ пред̾лага́емъ тѧ̀ , прᲂсѧ́ще тᲂбо́ю прїѧ́ти млⷭ҇ти , и҆
грѣхо́мъ ѡ҆ставле́нїѧ . =боⷢ҇ . М=ᲂи́хъ прегрѣше́нїи плени́цꙋ влⷣчце
расто́ргни , свᲂегѡ̀ сн҃а и҆ бг҃а мᲂлѧ́щи . и҆ тᲂмѧ́щїи грѣ́хъ при́снѡ
дв҃о низ̾лᲂжѝ . ꙗ҆́кѡ да вᲂспѣва́ю тѝ всегда̀ , всенепᲂро́чнаѧ тᲂбо́ю
спаса́емь .

=и҆́нъ , і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те незахᲂдѧ́и ,
пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ
запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Пи́щи малᲂпрїѧ́тїемъ
по ѡ҆скꙋ́дꙋ ѕѣлѡ̀ , жела́нїе пло́ти ѡ҆бꙋзда́лъ є҆сѝ . во всено́щныхъ же
прᲂсвѣще́нїихъ бжⷭ҇твеныхъ слᲂве́съ , дш҃и слᲂве́снᲂе непᲂро́чнѡ бг҃ᲂви
сᲂблю́лъ є҆сѝ . ~Црⷭ҇тво нбⷭ҇нᲂе стѧжа́въ , нището́ю самᲂвла́стнᲂю . ѿ ню́дꙋже
и҆стᲂча́еши незави́стнаѧ дарᲂва́нїѧ , дх҃о́вныхъ и҆сцѣле́нїи , вѣ́рнѡ
пᲂчита́ющимъ , всест҃ꙋ́ю ти па́мѧть . =сла́ва . С=вѣщꙋ̀ свᲂю̀ дх҃о́внꙋю ,
чистᲂты̀ свѣти́ло в̾же́глъ є҆сѝ бл҃же́нне , ма́слᲂмъ ми́лᲂстыни напᲂѧ́ѧ
непреста́ннѡ . тѣ́мъ дᲂсти́же черто́га нбⷭ҇нагѡ . и҆дѣ́же є҆́сть жени́хъ ѻ҆́нъ ,
є҆го́же и҆́з̾ млада вᲂз̾желѣ́лъ є҆сѝ . =и҆ ны́нѣ , боⷢ҇ . Х=ра́мъ ꙗ҆ви́ласѧ
є҆сѝ че́стенъ , дв҃о мт҃и мр҃і́е . и҆́же всѧ́ческаѧ всеси́льнѡ и҆ премꙋ́дрѡ ,
сᲂста́вльшагѡ хрⷭ҇та̀ , и҆ ѡ҆чи́стивша и҆ нᲂсѧ́ща . є҆го́же на́мъ млⷭ҇тива
сᲂтвᲂрѝ , ма́терьними сѝ мᲂльба́ми .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Мѣ́сто и҆дѣ́же
лежи́тъ честно́е тѣ́ло твᲂѐ прпⷣбне , мно́га и҆сцѣле́нїѧ ꙗ҆́кѡ и҆сто́чникъ
при́снѡ кипѧ́щь и҆стᲂча́етъ , вѣ́рᲂю прихᲂдѧ́щимъ , къ чꙋдᲂтво́рнᲂмꙋ ѻ҆́бразꙋ
всест҃ы́ѧ трⷪ҇цы , и҆ к̾ цѣльбᲂно́снᲂмꙋ тѝ гро́бꙋ . ~Непреста́нными тѝ к̾ бг҃ꙋ
ѻ҆́ч҃е мл҃твами , крꙋ́ги нбⷭ҇ныѧ дᲂсти́глъ є҆сѝ , и҆дѣ́же є҆́сть свѣ́тъ и҆
ра́йскᲂе наслажде́нїе пра́ведныхъ . с̾ ни́миже пред̾стᲂи́ши трⷪ҇цѣ всѣ́хъ
бг҃ꙋ , ѿню́дными свѣтлᲂстьмѝ непреста́ннѡ прᲂсвѣща́ѧсѧ . ~А҆́ще а҆нтѡ́нїе
прпⷣбне , и҆ напᲂслѣ́дᲂкъ лѣ́тъ ѿ землѝ ꙗ҆́кѡ сл҃нце вᲂсїѧ́лъ є҆сѝ . но па́че
сл҃нца дре́внихъ ѻ҆ц҃ъ и҆́же пре́жде тебѐ вы́шнихъ , че́сти и҆ да́рꙋ ѿ́ бг҃а
с̾пᲂдо́бисѧ . бꙋ́дꙋтъ бо речѐ гдⷭ҇ь пᲂслѣ́днїи ꙗ҆́кᲂже и҆ пе́рвїи . =боⷢ҇ .
В=ᲂсїѧ̀ и҆з̾ тебѐ мы́сленᲂе сл҃нце . и҆ свѣ́тлыѧ лꙋчѝ свᲂегѡ̀ бжⷭ҇тва̀ ,
всѣ́мъ прᲂстрѐ бцⷣе влⷣчце . тѣ́мъ тѧ̀ всѝ непреста́нными пѣ́нїи велича́емъ .

=и҆́нъ , і҆рмо́съ . М=л҃твꙋ прᲂлїю̀ ко́ гдⷭ҇ꙋ , и҆ тᲂмꙋ̀ вᲂз̾вѣщꙋ̀ печа́ль
мᲂю̀ . ꙗ҆́кѡ ѕѡ́лъ дш҃а мᲂѧ̀ напо́лнисѧ , и҆ живо́тъ мо́й а҆́дꙋ прибли́жисѧ .
и҆ мᲂлю́сѧ ꙗ҆́кѡ і҆ѡ́на , ѿ тлѝ бж҃е мо́й вᲂз̾веди́ мѧ . ~Въ пꙋсты́нѧхъ ꙗ҆́кѡ
пти́щь гнѣздѧ́шесѧ прпⷣбне . ѿ всѣ́хъ хᲂтѧ́ше є҆ди́нᲂмꙋ бг҃ꙋ є҆ди́нствᲂвати . но
сꙋдо́мъ бж҃їимъ , ꙗ҆́кѡ на свѣ́щницѣ ꙗ҆́вѣ бы́сть всѣ́мъ твᲂѧ̀ и҆справле́нїѧ ,
бг҃ꙋ тѧ̀ прᲂславлѧ́ющꙋ . ~Но́щь тебѣ̀ ꙗ҆́кѡ де́нь бл҃же́нне в̾мѣнѧ́шесѧ , и҆
де́нь ꙗ҆́кѡ но́щь . не даде́ бо сѝ пᲂко́ѧ тѣлесѝ свᲂемꙋ̀ , ни сна̀ ѻ҆чи́ма ,
нивѣ́ждема дрема́нїѧ , до́ндеже дᲂсти́глъ є҆сѝ пᲂко́ѧ нбⷭ҇нагѡ . =сла́ва .
С=о́нъ и҆ сѣ́нь житїѐ сѐ прпⷣбне в̾мѣни́лъ є҆сѝ . тѣ́мъ и҆ ниначто́же
ѡ҆браща́ѧсѧ ѿ сꙋ́щихъ в̾ не́мъ . но всѐ свᲂѐ пᲂмышле́нїе и҆ дш҃ꙋ ,
к̾ бꙋ́дꙋщимъ прᲂсте́рлъ є҆сѝ , и҆дѣ́же с̾ прпⷣбными всѣ́ми свѣ́тлѡ
весели́шисѧ . =и҆ ны́нѣ , боⷢ҇ . Р=асто́ргни мᲂи́хъ прегрѣше́нїи
рꙋкᲂписа́нїе , ѡ҆держа́щимъ мѧ̀ печа́лемъ и҆ страсте́мъ , разрѣше́нїе
да́рꙋющи . и҆ сᲂблюда́ющи вы́нꙋ неврежде́на влⷣчце .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , и҃ . Ѿ= ю҆́нᲂсти прпⷣбне плᲂтьскꙋ́ю во́лю в̾ пᲂстѣ́хъ и҆
мл҃твахъ и҆стᲂнчи́лъ є҆сѝ . крⷭ҇тъ сво́й взе́мъ хрⷭ҇то́ви пᲂслѣ́дᲂва . тѣ́мже
и҆ к̾ вы́шнимъ тече́нїе ра́дᲂстнѡ ᲂу҆стреми́лъ є҆сѝ , и҆дѣ́же со всѣ́ми
ст҃ы́ми ст҃ѣ́й трⷪ҇цѣ пред̾стᲂи́ши . но и҆ ны́нѣ ста́до твᲂѐ пᲂсѣща́ѧ ,
пᲂмина́й чтꙋ́щихъ прест҃ꙋ́ю па́мѧть твᲂю̀ , да всѝ бл҃гᲂда́рнѣ вᲂпїе́мъ тѝ .
ра́дꙋисѧ бг҃ᲂмꙋ́дре а҆нтѡ́нїе , наста́вниче на́шъ пꙋсты́нныи . =и҆́кᲂсъ .
Є҆=ѵⷢ҇а́льскᲂмꙋ гла́сꙋ ревни́тель блаже́нне ѡ҆брѣ́тесѧ . всѧ́ бо земна́ѧ
в̾мѣни́въ ᲂу҆ме́ты , хрⷭ҇то́въ вᲂслѣ́дᲂватель в̾ жи́зни се́й и҆зѧ́щенъ бы́лъ
є҆сѝ . ѿ него́же и҆ че́сти беспло́тныхъ спᲂдо́бисѧ . ра́зꙋмᲂмъ дарᲂва́нїи
бжⷭ҇твеныхъ ве́сь ми́ръ ѡ҆зари́лъ є҆сѝ . и҆́мже и҆ на́съ прᲂсвѣтѝ вѣща́ти
тебѣ̀ такᲂва́ѧ . ра́дꙋисѧ бг҃ᲂно́се нбⷭ҇ныи чл҃че , земны́и а҆́нг҃ле . ра́дꙋисѧ
чи́стыи до́ме прест҃а́гѡ дх҃а . ра́дꙋисѧ ꙗ҆́кѡ в̾ жи́зни се́й слꙋжи́тель
прест҃ы́ѧ трⷪ҇цы бы́лъ є҆сѝ . ра́дꙋисѧ ꙗ҆́кѡ тᲂѧ̀ є҆динᲂсꙋ́щныѧ трⷪ҇цы прⷭ҇ты́и
ѻ҆́бразъ , ꙗ҆́кѡ бг҃ᲂда́ненъ да́ръ трꙋда́ми сѝ сниска́лъ є҆сѝ . ра́дꙋисѧ ꙗ҆́кѡ
тᲂмꙋ̀ прⷭ҇то́мꙋ ѻ҆́бразꙋ бл҃гᲂда́ть дарᲂва́нїи чꙋде́съ , мл҃твами сѝ
и҆спрᲂси́лъ є҆сѝ . ра́дꙋисѧ ꙗ҆́кѡ и҆спла́мене вᲂз̾гᲂрѣ́нїѧ ѻ҆́гненагѡ , семꙋ̀
чꙋдᲂтво́рнᲂмꙋ ѻ҆́бразꙋ , самᲂше́ственѡ пресла́внѡ мл҃твами сѝ и҆зы́ти
сᲂтвᲂри́лъ є҆сѝ , и҆ ѻ҆би́тель свᲂю̀ и҆зба́ви ничи́мже вреди́мꙋ ѿ ѻ҆́гненагѡ
сегѡ̀ вᲂз̾гᲂрѣ́нїѧ . ра́дꙋисѧ пꙋсты́ню слеза́ми ꙗ҆́кѡ дᲂжде́мъ напᲂи́лъ є҆сѝ .
и҆ сїю̀ ꙗ҆́кѡ беспло́днꙋ , мнᲂгᲂпло́днꙋ сᲂтвᲂри́лъ є҆сѝ . ра́дꙋисѧ ꙗ҆́кѡ
бжⷭ҇твеными пѣ́нїи сїю̀ ѡ҆гласи́лъ є҆сѝ , и҆ всено́щными стᲂѧ́нїи
прᲂсвѣти́лъ є҆сѝ . ра́дꙋисѧ в̾ не́й сѣ́мѧ бжⷭ҇твенагѡ мнᲂгᲂтрꙋ́днѡ в̾сѣ́ѧлъ
є҆сѝ , є҆го́же ᲂу҆мно́жи бг҃ъ мно́жествы свᲂи́ми бл҃гᲂда́тными . ра́дꙋисѧ ꙗ҆́кѡ
в̾ то́й ᲂу҆чени́къ стада̀ сᲂбра́лъ є҆сѝ , и҆́хже трⷪ҇цꙋ сла́вити наꙋчи́лъ
є҆сѝ , и҆ стра́хꙋ бж҃їю наказа́лъ є҆сѝ . ра́дꙋисѧ ꙗ҆́кѡ мл҃твами тѝ
к̾ бг҃ꙋ , нечи́стїи дꙋ́си ѿ чл҃къ ѿгᲂни́ми быва́ютъ . ра́дꙋисѧ ꙗ҆́кѡ
непреста́ннѡ мо́лишисѧ прⷭ҇тѣ́й трⷪ҇цѣ , ѡ҆ и҆́же бл҃гᲂче́стнѡ па́мѧть твᲂю̀
сᲂверша́ющихъ . и҆́хже и҆ сᲂблюдѝ мл҃твами сѝ ѿ вра́гъ ненавѣ́тныхъ .
да зᲂве́мъ тѝ ра́дꙋисѧ бг҃ᲂгла́се а҆нтѡ́нїе , пꙋсты́нныи наста́вниче .

=пѣ́снь , з҃ . і҆рмо́съ . Б=г҃ᲂпрᲂти́вно велѣ́нїе без̾зако́ннꙋюща мꙋчи́телѧ ,
высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ бг҃ᲂчести́вымъ
дѣ́темъ , хла́дъ дх҃о́вныи , сы́и бл҃гᲂслᲂве́нъ и҆ препрᲂсла́вленъ . ~Смире́нъ
нра́въ и҆ ѡ҆бы́чай кро́тᲂкъ , въ жи́зни се́й стѧжа́лъ є҆сѝ бл҃же́нне . и҆
сегѡ̀ ра́ди прекро́ткᲂмꙋ па́стырю хрⷭ҇тꙋ̀ , ꙗ҆́кѡ ѻ҆вча̀ неѕло́биво ᲂу҆се́рднѡ
пᲂслѣ́дᲂва . є҆мꙋ́же непреста́ннѡ пᲂе́ши со и҆збра́нными всѣ́ми , ѻ҆ц҃ъ на́шихъ
бж҃е бл҃гᲂслᲂве́нъ є҆сѝ . ~Жела́ше наслади́тисѧ нбⷭ҇нагѡ хлѣ́ба хрⷭ҇та̀ ,
є҆го́же ꙗ҆ды́и никᲂгда́же ᲂу҆́мретъ . тᲂгѡ̀ ра́ди во а҆́лчи и҆ жа́жди тᲂмѧ́ше
пло́ть свᲂю̀ . є҆го́же ны́нѣ ѻ҆́ч҃е а҆нтѡ́нїе насыща́ѧсѧ , и҆ на́мъ
прїе́мникѡмъ бы́ти ѻ҆́нᲂгѡ мᲂли́сѧ . ~Свѣти́ло ми́рꙋ в̾ пᲂслѣ́днемъ ро́дѣ
се́мъ , гдⷭ҇ь сᲂтвᲂри́лъ тѧ̀ є҆́сть ѻ҆́ч҃е . чꙋ́вственымъ ѻ҆чесе́мъ в̾кꙋ́пѣ и҆
дш҃е́внымъ , тᲂбо́ю да́рꙋетъ прᲂзрѣ́нїе . тᲂгѡ̀ мᲂлѝ и҆ на́съ прᲂсвѣти́ти
свѣ́тᲂмъ за́пᲂвѣдей бжⷭ҇твеныхъ , пᲂю́щихъ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . =боⷢ҇ . Ѡ҆=бетша́вшїѧ ны̀ го́рькимъ дре́вле , дре́ва в̾кꙋше́нїемъ , и҆
па́дшасѧ престꙋпле́нїемъ пречⷭ҇таѧ , ѡ҆бнᲂви́ла є҆сѝ зижди́телѧ ро́ждьши .
сло́во сᲂста́внᲂе дв҃о мт҃и влⷣчце .

=и҆́нъ , і҆рмо́съ . И҆́=же ѿ і҆ꙋде́и , дᲂше́дше ѻ҆́трᲂцы въ вавѷлѡ́нъ
дре́вле , вѣ́рᲂю ᲂу҆тверже́нїи , пла́мень пе́щныи пᲂпра́вше гл҃юще , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~Ꙗ҆́кѡ высо́къ ᲂу҆́мъ прпⷣбне ѿ земны́хъ
всѣ́хъ к̾ бг҃ꙋ и҆мѣ́ѧ , тѣ́мъ высо́къ и҆ в̾ дᲂбрᲂдѣ́телехъ ѡ҆брѣ́тесѧ , и҆
к̾ вы́шнимъ тече́нїе свᲂѐ и҆спра́вивъ . сла́виши с̾ ни́ми непреста́нными
гла́сы , прест҃ꙋ́ю трⷪ҇цꙋ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Ни́щихъ
ми́лᲂванїемъ , дш҃а а҆́лчꙋщихъ напита́лъ є҆сѝ , жа́ждꙋщихъ напᲂи́лъ є҆сѝ .
тѣ́мже и҆ прїѧ̀ тебѐ въ вѣ́чныѧ кро́вы , и҆́же тебѐ ра́ди в̾ ни́щихъ бы́выи .
є҆мꙋ́же пᲂе́ши , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . =сла́ва . Н=е
ᲂу҆страшѝ тебѐ бл҃же́нне , дᲂлгᲂта̀ лѣ́тнѧѧ , ни пꙋсты́ннᲂе ѡ҆ѕлᲂбле́нїе ,
ни в̾ пᲂтре́бныхъ скꙋ́дᲂсть , ни разбо́йникъ наше́ствїе . но є҆ди́но
пред̾ ѻ҆чи́ма и҆мѣ́ѧ , є҆́же хрⷭ҇та̀ ра́ди сме́рть прїѧ́ти в̾ пꙋсты́ни се́й ,
да хрⷭ҇то́ви жи́въ бꙋ́деши . =и҆ ны́нѣ , боⷢ҇ . О=у҆краси́сѧ дв҃ства
дᲂбро́тами , и҆ є҆́ѵ̾винъ пᲂкры́ла є҆сѝ стꙋ́дъ ѕлᲂѡ҆бра́зныи , хрⷭ҇та̀
ро́ждьшаѧ , ѻ҆дѣѧ́нїе без̾сме́ртїѧ да́рꙋющагѡ , тебѐ чтꙋ́щимъ .

=катава́сїѧ : Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . П=е́щь ѻ҆́гненна и҆нᲂгда̀ в̾ вавѷлѡ́нѣ , дѣ́йство
раздѣлѧ́ше , бж҃їимъ велѣ́нїемъ халдѣ́и ѡ҆палѧ́ющи , вѣ́рныѧ же прᲂхлажда́ющи
пᲂю́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Свѣтᲂно́снаѧ бл҃гᲂда́ть , и҆
и҆сцѣле́нїи дарᲂва́нїѧ , да́стсѧ ѿ́ бг҃а все́й странѣ̀ на́шей прпⷣбне ,
чꙋдᲂтво́рныи ѻ҆́бразъ є҆динᲂсꙋ́щныѧ трⷪ҇цы , и҆ твᲂѧ̀ мо́щи ст҃ы́ѧ . є҆мꙋ́же
пᲂклᲂнѧ́ющесѧ непреста́ннѡ , тѧ̀ пᲂчита́емъ . ~Ꙗ҆́кѡ са́дъ мно́гъ сла́дᲂкъ
ѕѣлѡ̀ , ѻ҆́ч҃е а҆нтѡ́нїе гро́бъ тво́й , ми́рᲂви ѡ҆брѣ́тесѧ . к̾ немꙋ́же всѝ
прихᲂдѧ́щїи , дх҃о́внᲂе бл҃гᲂво́нїе прїе́млюще в̾ срⷣцы́хъ свᲂи́хъ , дш҃а́ми
сᲂзидᲂва́хꙋсѧ , пло́дъ ѿ негѡ̀ ѡ҆бъє́млюще бл҃гᲂпᲂтре́бенъ ѕѣлѡ̀ . ~Всѣ́мъ
всѧ́къ бл҃же́нне , бл҃гᲂче́стнѣ пред̾лᲂжѝ себѐ . ѻ҆́вѣмъ ᲂу҆́бѡ и҆збавле́нїе
пᲂдаѧ́ше ѿ всѧ́кихъ ѕлы́хъ ѡ҆б̾стᲂѧ́нїи . ѻ҆́вѣмъ же ѿ недꙋ́гъ здра́вїе
неѡ҆скꙋ́днᲂе . ѻ҆́вѣмъ же спасе́нїе пред̾лага́ше хᲂтѧ́щимъ и҆́нᲂческᲂе
пребыва́нїе . =боⷢ҇ . О=у҆мертвѝ бцⷣе мнᲂгᲂко́зненаго врага̀ , и҆́же всю̀
тва́рь пре́же тле́ю насади́вшаго . тᲂбо́ю ме́ртвїи на жи́знь взыдо́хᲂмъ .
рᲂдила́ бо є҆сѝ вᲂи́стинꙋ жи́знь бг҃а .

=и҆́нъ , і҆рмо́съ . Ц=р҃ѧ нбⷭ҇нагѡ , є҆го́же пᲂю́тъ вѡ́и а҆́нг҃льстїи .
хвали́те и҆ превᲂзнᲂси́те є҆гѡ̀ во́ вѣки . ~А҆́ще и҆ за́йде ꙗ҆́кѡ сл҃нце
бл҃же́нне в̾ землена́ѧ мѣ́ста честно́е тѣ́ло твᲂѐ . но па́че сл҃нца дне́сь
вᲂсїѧ̀ на́мъ ст҃ᲂлѣ́пнаѧ дᲂбро́та твᲂѧ̀ . лꙋча́ми ѿ честны́хъ мᲂще́й твᲂи́хъ
всѣ́хъ ѡ҆сщ҃а́ющи . бг҃ꙋ тѧ̀ прᲂславлѧ́ющꙋ , и҆ пре́жде ѻ҆́бщагѡ бꙋ́дꙋщагѡ
прᲂславле́нїѧ . ~Мнᲂгᲂсвѣ́тлᲂе житїѧ̀ твᲂегѡ̀ бг҃ᲂбл҃же́нне а҆нтѡ́нїе ,
всѣ́хъ прᲂсвѣща́етъ дш҃е́внїи ѻ҆́чи . и҆ и҆справлѧ́етъ стᲂпы̀ к̾ дᲂбрᲂдѣ́телей
ре́внᲂсти , пᲂвѣ́даѧ свѣ́тлᲂсть дх҃о́внагѡ твᲂегѡ̀ по́двига . =бл҃гᲂслᲂви́мъ
ѻ҆ц҃а и҆ сн҃а и҆ ст҃а́гѡ дх҃а гдⷭ҇а . И҆́=же и҆нᲂгда̀ прᲂкаже́наго ,
ꙗ҆вле́нїемъ свᲂи́мъ , ꙗ҆́кѡ и҆ по сме́рти ѿ ꙗ҆́звы ѡ҆чи́стилъ є҆сѝ . ны́нѣ же
бл҃же́нне и҆ менѐ ꙗ҆́звᲂю грѣхо́внᲂю всегѡ̀ дш҃етлѣ́ема , мл҃твъ твᲂи́хъ
ѵ҆ссо́пᲂмъ ѡ҆чи́сти , ꙗ҆́кѡ да дш҃е́ю чи́стᲂю , дх҃о́внꙋю пѣ́снь вᲂспᲂю̀ тебѣ̀ .
=и҆ ны́нѣ , боⷢ҇ . К=ъ тебѣ̀ ᲂу҆пᲂва́нїе вᲂз̾лᲂжи́хъ , мт҃и прⷭ҇нѡ
дв҃о спасе́нїѧ мᲂегѡ̀ . и҆ тѧ̀ пред̾ста́тельницꙋ и҆мѣ́ю живᲂтꙋ̀ мᲂемꙋ̀ .
тве́рдꙋ же и҆ непᲂкᲂлѣби́мꙋ .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки
=[пᲂкло́н̾] . =

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Тѣ́снымъ ᲂу҆́бѡ и҆
приско́рбнымъ на землѝ се́й ше́ствᲂвавъ пꙋте́мъ , прᲂстра́нствїѧ ѻ҆́нᲂгѡ
нбⷭ҇нагѡ ра́дᲂстнѣ дᲂсти́глъ є҆сѝ . и҆дѣ́же зри́ши ꙗ҆́снѣ прест҃ꙋ́ю трⷪ҇цꙋ ,
трисо́лнечнымъ бжⷭ҇тво́мъ ѿ неѧ̀ прᲂсвѣща́ѧсѧ , со а҆́нг҃льскими ли́ки . ~Ꙗ҆́кѡ
зла́то и҆скꙋше́но в̾ гᲂрни́лѣ терпѣ́нїѧ ꙗ҆ви́сѧ бл҃же́нне , крᲂмѣ̀ всѧ́кᲂгѡ
ѕло́бнагѡ примѣ́са . тѣ́мъ в̾ высᲂтꙋ̀ дᲂсти́же дᲂбрᲂдѣ́телей . сᲂверше́но
вᲂспрїе́мъ прест҃а́гѡ дх҃а ѡ҆заре́нїе . ~Честна̀ вᲂи́стинꙋ сме́рть твᲂѧ̀
прпⷣбне , а҆́ще бо и҆ в̾ма́лѣ преста́висѧ ѿ на́съ , но дх҃ᲂмъ не ѿстꙋ́пнѡ
с̾ на́ми пребыва́еши . вѣ́рнѡ пᲂчита́ющимъ тѧ̀ , ѿ недꙋ́гъ здра́вїе да́рꙋеши .
=боⷢ҇ . И҆́=же всѧ̀ сᲂтво́ршаго , мт҃релѣ́пнѡ в̾ свᲂи́хъ ло́нѣхъ нᲂси́вши мр҃і́е
дв҃о , ѿ рꙋки́ мѧ и҆зба́ви бᲂрца̀ . ꙗ҆́кѡ да спаса́емь тᲂбо́ю , твᲂѧ̀ хвалю̀
вели́чїѧ .

=и҆́нъ , і҆рмо́съ . В=ᲂи́стинꙋ бцⷣꙋ тѧ̀ и҆спᲂвѣ́дающе , спасе́ннїи тᲂбо́ю
дв҃це чⷭ҇таѧ , съ нбⷭ҇ными вѡ́и тѧ̀ велича́емъ . ~Є҆ди́нагѡ лѣ́та
ко ѻ҆сми́десѧтимъ , въ тече́нїи свᲂе́мъ не дᲂкᲂнча́лъ є҆сѝ бл҃же́нне . но
вы́шнѧгѡ црⷭ҇твїѧ го́рнїи і҆єрⷭ҇ли́мъ сᲂверше́ннѣ вᲂспрїѧ́лъ є҆сѝ ,
съ хрⷭ҇то́мъ црⷭ҇твꙋѧ во́ вѣки . ~Ѡ҆ста́вль земнꙋ́ю сла́вꙋ , къ нбⷭ҇нѣй
превзе́мсѧ любо́вїю . и҆ ꙗ҆́кѡ а҆́нг҃лъ в̾ жи́зни се́й бг҃ꙋ пᲂслꙋжи́лъ є҆сѝ ,
к̾ преми́рнымъ дх҃о́мъ преста́висѧ , бжⷭ҇твеными свѣ́ты ѿ ню́дꙋ прᲂсвѣща́ѧсѧ .
=сла́ва . Р=ꙋ́цѣ а҆нтѡ́нїе ст҃е къ прест҃ѣ́й трⷪ҇цѣ на мᲂльбꙋ̀ прᲂстрѝ .
млⷭ҇тивнᲂе прᲂсѧ̀ , ꙗ҆́же съ любо́вїю пѣ́нїе тѝ сїѐ прине́сшимъ . и҆
и҆зба́ви всѣ́хъ напа́стей и҆ бѣ́дъ , вѣ́рᲂю сᲂверша́ющихъ па́мѧть твᲂю̀
ст҃ꙋ́ю . =и҆ ны́нѣ , боⷢ҇ . П=ѣ́нїе съ пѣ́снїю и҆ хвале́нїе и҆сплете́нᲂе
ѿ бᲂлѣ́знены дш҃и , принесо́хъ со́страхᲂмъ , тебѣ̀ ро́ждьшей хрⷭ҇та̀
є҆стество́мъ бг҃а . є҆го́же бл҃гᲂпрїе́мши бцⷣе , бл҃гᲂпрїѧ́тна сᲂтвᲂрѝ
мᲂле́нїѧ на́ша . и҆ мл҃твами твᲂи́ми сᲂблюдѝ на́съ .

=катава́сїѧ : Т=а́инство стра́нно ви́жꙋ , и҆ пресла́вно . не́бо сꙋ́щꙋ
пеще́рꙋ , престо́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть . =

=свѣти́ленъ . И҆́=же твᲂѐ ᲂу҆спе́нїе въ пѣ́снехъ пра́з̾днꙋющихъ , пᲂсѣща́й
мᲂли́твами тѝ , ѡ҆ставле́нїе прᲂсѧ̀ грѣхо́вныхъ сᲂбла́знъ , и҆ и҆зба́вити
всѣ́хъ ѿ разли́чныхъ напа́стей . да всѝ тебѐ непреста́ннѡ прᲂславлѧ́емъ
бл҃же́нне а҆нтѡ́нїе . =двⷤа . сла́ва , и҆ ны́нѣ , боⷢ҇ . С=ъ бг҃ᲂмъ
ᲂу҆пᲂва́нїе натѧ̀ пречⷭ҇таѧ вᲂз̾лᲂжи́хᲂмъ , и҆́же и҆з̾ тебѐ прᲂше́дшемꙋ
распѧ́тᲂмꙋ хрⷭ҇тꙋ̀ , свᲂи́ми к̾ немꙋ̀ мᲂльба́ми , невреди́мы да́же до кᲂнца̀
на́съ сᲂхранѝ .

Н=а хвали́тѣхъ , стⷯры , на д҃ . гла́съ , и҃ . поⷣ . ѽ =пресла́внᲂе чꙋ́до .
~Прпⷣбне ѻ҆́ч҃е а҆нтѡ́нїе ,꙳ ты̀ ѿ ю҆́нᲂсти хрⷭ҇тꙋ̀ пᲂслѣ́дᲂвати вᲂз̾люби́лъ
є҆сѝ .꙳ и҆ тᲂгѡ̀ ра́ди всѧ̀ ꙗ҆́же на землѝ мꙋдрᲂва́нїѧ пло́ти ѿ дш҃и́ си
ѿри́нꙋвъ ,꙳ по́стническими трꙋды̀ бг҃ꙋ ᲂу҆гᲂди́лъ є҆сѝ ,꙳ сла́бᲂе по́мысла
пᲂвинꙋ́ѧ дх҃ᲂви .꙳ и҆ нн҃ѣ на́ нб҃сѣхъ со ст҃ы́ми всѣ́ми трⷪ҇цѣ пред̾стᲂи́ши ,꙳
бжⷭ҇твеныѧ да́ры ѿ неѧ̀ прїе́млѧ .꙳ є҆ѧ́же мᲂлѝ бл҃же́нне ,꙳ ѡ҆ и҆́же вѣ́рᲂю
прест҃ꙋ́ю тѝ па́мѧть пᲂчита́ющихъ . =двⷤа . П=рпⷣбне ѻ҆́ч҃е а҆нтѡ́нїе ,꙳ ты̀
стрꙋѧ́ми сле́зъ твᲂи́хъ пꙋсты́ню без̾пло́дїѧ напᲂи́лъ є҆сѝ .꙳ и҆ в̾ не́й
плᲂды̀ препᲂдо́бїѧ и҆ пра́вды и҆з̾расти́лъ є҆сѝ .꙳ и҆ сегѡ̀ ра́ди ᲂу҆сыне́нїѧ
да́ръ прїѧ́ти ѿ́ бг҃а спᲂдо́бисѧ .꙳ ст҃ы́мъ дх҃ᲂмъ прᲂсвѣща́емь ,꙳ сᲂкрᲂве́ныхъ
та́инъ ꙗ҆́снѡ зри́тель ѡ҆брѣ́тесѧ .꙳ съ бытїѧ̀ пᲂслѣ́днихъ време́нъ ,꙳
сказа́тель нело́женъ бы́сть .꙳ тѣ́мже мᲂли́сѧ спастѝ дш҃а на́ша . ~Прпⷣбне
ѻ҆́ч҃е бл҃же́нне а҆нтѡ́нїе ,꙳ и҆́го хрⷭ҇то́во нара́мо сѝ в̾зе́мъ ,꙳
дᲂбрᲂдѣ́тели ве́рхъ ᲂу҆се́рднѡ дᲂсти́глъ є҆сѝ .꙳ на не́мже ᲂу҆твержде́на
любо́вїю гдⷭ҇а ᲂу҆зрѣ́лъ є҆сѝ ,꙳ вᲂсхо́дъ тебѣ̀ къ нбⷭ҇нымъ ѻ҆би́телемъ
и҆справлѧ́юща .꙳ є҆мꙋ́же пред̾стᲂи́ши съ прпⷣбными всѣ́ми ,꙳ мᲂлѧ́сѧ спастѝ
бл҃гᲂче́стнѣ вѣ́рꙋющихъ въ прест҃ꙋ́ю трⷪ҇цꙋ ,꙳ и҆ любᲂче́стнѣ пᲂчита́ющихъ ,꙳
чⷭ҇тны́ѧ мо́щи твᲂѧ̀ трꙋдᲂлюбе́зныѧ .

=сла́ва . гла́съ , ѕ҃ . Р=а́дꙋисѧ пꙋсты́не ст҃а́ѧ и҆ бг҃ᲂлюбе́знаѧ ,
и҆зрасти́вшаѧ ѻ҆ц҃а сегѡ̀ дᲂстᲂчꙋ́днаго , и҆ вᲂспитѣ́вшаѧ самᲂра́слеными свᲂи́ми
бы́лїи . є҆го́же житїе́мъ ѡ҆ст҃и́вши лᲂжесна̀ свᲂѧ̀ . небꙋ́рнᲂе приста́нище
всѣ́мъ вѣ́рнымъ ѡ҆брѣ́тесѧ . то́й бо прᲂсла́ви бг҃а дᲂбрᲂдѣ́тельнымъ житїе́мъ
свᲂи́мъ , в̾ жи́зни се́й вѣ́рнѡ пᲂслꙋжи́въ є҆мꙋ̀ . сегѡ̀ ра́ди и҆ бг҃ъ
прᲂсла́ви тᲂгѡ̀ чꙋдесы̀ свᲂи́ми бг҃ᲂдарᲂва́нными . ѡ҆би́льна и҆сцѣле́нїѧ
пᲂдава́етъ , прихᲂдѧ́щимъ съ вѣ́рᲂю к̾ цѣльбᲂно́снᲂмꙋ ст҃о́мꙋ є҆гѡ̀ гро́бꙋ .
тѣ́мже и҆ мы̀ ѡ҆б̾стᲂѧ́ще всечⷭ҇тнꙋ́ю ра́кꙋ є҆гѡ̀ , со́страхᲂмъ пᲂклᲂнѧ́ющесѧ ,
бл҃гᲂче́стнѣ цѣлꙋ́юще прест҃а́гѡ ѻ҆́браза свѧщеннᲂлѣ́пнᲂе є҆гѡ̀ пᲂдо́бїе ,
любе́знѡ вᲂпїе́мъ к̾ немꙋ̀ . ѽ всебл҃же́нне ѻ҆́ч҃е на́шъ а҆нтѡ́нїе , мᲂли́сѧ
не ѿстꙋ́пнѡ прест҃ѣ́й трⷪ҇цѣ , странѣ̀ на́шей дарᲂва́ти на врагѝ пᲂсо́бїе ,
и҆ крѣ́пкᲂе ѻ҆дᲂлѣ́нїе , и҆ хрⷭ҇тᲂи҆мени́тыѧ лю́ди ѿ ѕѡ́лъ спастѝ
всѧ́ческихъ . и҆ дш҃а́мъ на́шимъ и҆спрᲂсѝ ми́ръ и҆ ве́лїю млⷭ҇ть . =и҆ ны́нѣ ,
боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂзрасти́вшаѧ на́мъ пло́дъ живо́тныи ,
тебѣ̀ мо́лимсѧ , мᲂли́сѧ влⷣчце с̾ прпⷣбнымъ , пᲂми́лᲂватисѧ дш҃а́мъ на́шимъ .
С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . ѿ а҃ гѡ кано́на ст҃о́мꙋ , пѣ́снь , г҃ ѧ .
и҆ ѿ в҃ гѡ , пѣ́снь , ѕ҃ ѧ . =прᲂки́менъ , ѱл҃о́мъ дв҃дᲂвъ . ч=естна̀ пре́д̾
гдⷭ҇емъ сме́рть прпⷣбныхъ є҆гѡ̀ . =сти́хъ . ч=то̀ вᲂзда́мъ гдⷭ҇ви ѡ҆ всѣ́хъ ,
и҆́хже вᲂзда́стъ ми . =а҆пⷭ҇лъ , к=ъ= =гала́тѡмъ . заⷱ҇ , сг҃і . =а҆ллилꙋ́їѧ .
б=л҃же́нъ мꙋ́жь бᲂѧ́исѧ гдⷭ҇а , в̾ за́пᲂвѣдехъ є҆гѡ̀ вᲂсхо́щетъ ѕѣлѡ̀ .
=є҆ѵⷢ҇а́лїе , ѿ =матѳе́ѧ . заⷱ҇ , і҃ . =прича́стенъ . в̾ =па́мѧть вѣ́чнꙋю
бꙋ́детъ пра́ведникъ .

