=МЦⷭ҇А ТОГО́ЖЕ ВЪ И҃І ДН҃Ь=

=ст҃а́гѡ мꙋ́ченика севастїа́на , и҆ дрꙋжи́ны є҆гѡ̀ . =п=ᲂдᲂба́етъ вѣ́дати ,
ꙗ҆́кѡ нлⷣѧ п=ред̾ ржⷭ҇тво́мъ хрⷭ҇то́вымъ , ст҃ы́хъ ѻ҆ц҃ъ пѣ́ти начина́етсѧ ,
ѿ и҃і гѡ мцⷭ҇а сегѡ̀ . и҆ вᲂсхо́дитъ , до к҃д гѡ днѐ . В=е́черъ , на гдⷭ҇и
вᲂзва́хъ , стихѣ́ры . гла́съ , а҃ . поⷣ . п=рехва́льнїи мч҃нцы . ~Кро́вїи
твᲂи́хъ ꙳ чⷭ҇тны́ми ѡ҆багре́нїи мч҃нче ,꙳ ᲂу҆стро́илъ є҆сѝ себѣ̀ багрѧни́цꙋ
мнᲂгᲂцѣ́ннꙋ ,꙳ в̾ ню́ же ѡ҆дѣ́ѧвсѧ ,꙳ живе́ши вᲂи́стинꙋ ,꙳ в̾ вы́шнѣмъ
црⷭ҇твїи ,꙳ бг҃ᲂви всѣ́хъ цр҃ю пред̾стᲂѧ̀ .꙳ тᲂгѡ̀ мᲂлѝ , дарᲂва́ти дш҃а́мъ
на́шимъ ,꙳ ми́ръ и҆ ве́лїю млⷭ҇ть . ~Съ севастїа́нᲂмъ стра́ждетъ ꙳ зѡ́ѧ ма́ркъ
и҆ маркелли́нъ ,꙳ и҆ бг҃ᲂмꙋ́дрыи тивꙋ́ртїи ,꙳ претерпѣ́вше тревᲂлне́нїѧ
бᲂлѣ́зней .꙳ и҆ ны́нѣ все́льшасѧ к̾ небᲂлѣ́зненᲂмꙋ ꙳ и҆ бжⷭ҇твенᲂмꙋ пᲂко́ю ,꙳
в̾ не́мже мо́лѧтсѧ ,꙳ дарᲂва́ти дш҃а́мъ на́шимъ ,꙳ ми́ръ и҆ ве́лїю млⷭ҇ть .
~Непᲂбѣди́мїи мч҃нцы ,꙳ землѝ землена́ѧ ѡ҆ста́вльше ,꙳ к̾ нбⷭ҇нымъ
вᲂстеко́сте ,꙳ свᲂи́ми ра́нами ᲂу҆кра́шени ,꙳ и҆ честны́ми страда́нїи ꙳ свѣ́тлѡ
и҆спещре́ни , бл҃же́ннїи .꙳ тѣ́мже мᲂли́тесѧ ,꙳ дарᲂва́ти дш҃а́м̾ на́шим̾ ,꙳
ми́ръ и҆ ве́лїю млⷭ҇ть . =стихѣ́ры , бцⷣѣ . гла́съ , и҆ поⷣ , то́йже .
Н=етлѣ́ннѡ рᲂдила̀ є҆сѝ бг҃а ,꙳ тлю̀ пᲂтре́бльшаго ,꙳ и҆ нетлѣ́нїе
и҆сто́чьшаго ,꙳ нетлѣ́ннаѧ и҆ непᲂро́чнаѧ .꙳ тѣ́мже мᲂлю́ тѧ .꙳ лю́тыми
и҆стлѣ́вшагᲂсѧ ,꙳ мл҃твами сѝ чⷭ҇таѧ ѡ҆бнᲂвѝ .꙳ да сла́влю тѧ , да любо́вїю
велича́ю тѧ ,꙳ и҆́же ро́дъ на́шъ вᲂз̾вели́чившꙋю . ~Препѣ́таѧ влⷣчце ,꙳
ᲂу҆пᲂва́нїе вѣ́рнымъ и҆ ᲂу҆тверже́нїе ,꙳ прибѣ́жище и҆ пᲂмо́щнице тѧ̀
мо́лимъ ,꙳ ѿ вели́кихъ бѣ́дъ рабы̀ свᲂѧ̀ сᲂхранѝ ,꙳ вѣ́рᲂю пᲂкланѧ́ющїѧсѧ ,꙳
ржⷭ҇твꙋ̀ твᲂемꙋ̀ .꙳ хрⷭ҇то́ви мᲂли́сѧ ,꙳ дарᲂва́ти дш҃а́мъ на́шимъ ,꙳ ми́ръ и҆
ве́лїю млⷭ҇ть . ~Оу҆вы̀ мнѣ̀ , что̀ бꙋ́дꙋ ,꙳ ᲂу҆́мъ и҆ дꙋ́шꙋ и҆ тѣ́ло ꙳
ѡ҆скверни́въ прегрѣше́ньми .꙳ что̀ сᲂтвᲂрю̀ ;꙳ ка́кѡ и҆з̾бѣ́гнꙋ пла́мене
негаси́магѡ ,꙳ нерѣши́мыхъ ᲂу҆́зъ и҆ вѣ́чныхъ ;꙳ но ѽ всенепᲂро́чнаѧ ,꙳ пре́жде
кᲂнца̀ ᲂу҆мᲂлѝ сн҃а свᲂегѡ̀ ,꙳ пᲂда́ти мѝ ѡ҆ставле́нїе . =сла́ва , и҆ нн҃ѣ ,
боⷢ҇ . Ѻ҆́=гнь бжⷭ҇тва̀ хрⷭ҇то́ва ,꙳ во ᲂу҆тро́бѣ нᲂси́ла є҆сѝ .꙳ є҆го́же ны́нѣ
мᲂлѝ чи́стаѧ ,꙳ ᲂу҆до́бь запале́нꙋю пе́щь ,꙳ страсте́й мᲂи́хъ ᲂу҆гаси́ти
всю̀ .꙳ и҆ и҆зба́вити мѧ̀ ѻ҆гнѧ̀ вѣ́чнꙋющагѡ ,꙳ и҆ свѣ́тлᲂсти пра́ведныхъ
спᲂдо́бити мѧ̀ ,꙳ є҆гда̀ прїи́детъ сꙋди́ти всѧ́ческимъ . =крⷭ҇тᲂбоⷢ҇ . Д=в҃аѧ
и҆ нескве́рнаѧ ,꙳ и҆нᲂгда̀ на́ древѣ ви́дѧщи ви́сѧща ,꙳ є҆го́же
и҆з̾ без̾сѣ́менна рᲂдѝ чре́ва .꙳ нетерпѧ́щи ᲂу҆тро́бы снѣде́нїе ,꙳ рыда́ющи
гл҃аше ,꙳ и҆́же манᲂве́нїемъ держа́и тва́рь всю̀ ,꙳ ка́кѡ ꙗ҆́кѡ ѡ҆сꙋжде́нъ
на́ крⷭ҇тъ вᲂз̾дви́жесѧ ,꙳ всѧ́кагѡ хᲂтѧ̀ спастѝ чл҃ка .

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃ы́мъ , на д҃ . твᲂре́нїе
і҆ѡ́сифᲂво . гла́съ , а҃ . пѣ́снь , а҃ . і҆рмо́съ . Т=вᲂѧ̀ пᲂбѣди́тельнаѧ
десни́ца , бг҃ᲂлѣ́пнѡ в̾ крѣ́пᲂсти прᲂсла́висѧ . та́ бо без̾сме́ртне всемᲂгꙋ́щаѧ
прᲂти́вныѧ сᲂтрѐ , і҆и҃льтѧнѡмъ пꙋ́ть глꙋбины̀ ѡ҆бно́вльши .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Бжⷭ҇твеными ᲂу҆ѧснѧ́емь
зарѧ́ми , чⷭ҇тны́ѧ трⷪ҇цы сла́вне , вѣ́рᲂю чтꙋ́щихъ твᲂѐ свѣтᲂза́рнᲂе и҆
сщ҃е́ннᲂе тᲂржество̀ , твᲂи́ми мл҃твами свѣ́тꙋ прича́стники пᲂкажѝ . ~И҆мѣ́ѧ
свѣтᲂви́денъ по́мыслъ , и҆ прїѧ́тенъ честны́мъ сїѧ́нїемъ . є҆ди́наго
вᲂз̾жделѣ́лъ є҆сѝ є҆́же вᲂи́стинꙋ сꙋ́щагѡ , ꙗ҆́кѡ смы́сленъ и҆ мꙋ́дръ мч҃нче ,
страстᲂте́рпче . и҆ сегѡ̀ вѣ́рᲂю пᲂлꙋчи́лъ є҆сѝ . ~По́ты бжⷭ҇твеными вᲂи́стинꙋ
плᲂтьска́ѧ мꙋдрᲂва́нїѧ ѡ҆черни́лъ є҆сѝ . крᲂвьмѝ страда́нїѧ , мꙋ́тныѧ
пᲂто́ки и҆з̾сꙋши́лъ є҆сѝ мнᲂгᲂбо́жїѧ , бг҃ᲂмꙋ́дре мч҃нче пребᲂга́те . ~По́лкъ
приве́лъ є҆сѝ страда́лецъ , ᲂу҆че́нїи свᲂи́ми бжⷭ҇твеными , зижди́телеви .
всѧ́ко ѕлᲂче́стїе гᲂни́телей низ̾ло́жь , бл҃гᲂда́тїю ст҃а́гѡ дх҃а .
с̾ ни́ми же мо́лишисѧ спасти́сѧ на́мъ . =боⷢ҇ . М=ла́да пᲂрᲂдила̀ є҆сѝ сн҃а ,
пре́жде вѣ́къ со ѻ҆ц҃е́мъ сꙋ́щаго є҆стествꙋ̀ ѡ҆бно́вльшагѡ зако́нъ , чи́стаѧ
дв҃о мт҃и пречⷭ҇таѧ . па́че є҆сте́ственымъ честны́мъ и҆ бжⷭ҇твенымъ ржⷭ҇тво́мъ
твᲂи́мъ .

=пѣ́снь , г҃ . і҆рмо́съ . Є҆=ди́не свѣ́дыи земны́хъ сꙋщество̀ немᲂщно́е , и҆
млⷭ҇тивно внѐ ѡ҆бᲂлкі́исѧ , препᲂѧ́ши мѧ с̾вы́ше си́лᲂю , вᲂспѣва́ти ти
ст҃ы́и , цр҃кви дш҃е́внаѧ , неи҆зрече́нныѧ сла́вы ти чл҃кᲂлю́бче . ~Во́инство
веды́и че́стно , бжⷭ҇твенагѡ ѻ҆рꙋ́жїѧ вѣ́ры ᲂу҆тверже́нно мч҃нче непᲂбѣди́ме .
и҆ ѡ҆пᲂлче́нїѧ бᲂрца̀ и҆ кᲂва́рствїѧ мꙋчи́телей , всѧ̀ низ̾лᲂжи́сте , си́лᲂю
дх҃о́внᲂю . ~На тве́рдѣмъ ка́мени вѣ́ры , вᲂсхᲂжде́нїемъ срⷣца свᲂегѡ̀ ,
бг҃ᲂмꙋ́дренѡ мч҃нче мнᲂгᲂстрада́льне , не ᲂу҆страши́лсѧ є҆сѝ кᲂва́рствъ
льсти́вагѡ ѕмїѧ̀ , но всѣ́мъ ᲂу҆тверже́нїе бл҃гᲂче́стїѧ дх҃ᲂмъ бы́лъ є҆сѝ .
~Стрѣ́лъ бᲂде́нїѧ лю́таѧ , претерпѣ́лъ є҆сѝ свѧ́занъ , и҆ на́ древѣ мч҃нче
прᲂтѧза́емь . бжⷭ҇твенᲂю же си́лᲂю сла́вне непрекло́ненъ , ве́сь цѣ́лъ а҆́бїе
пᲂказа́сѧ , пᲂсрамлѧ́ѧ вра́жїѧ кᲂва́рствїѧ . =боⷢ҇ . С=щ҃е́нїе ꙗ҆ви́сѧ
мы́сленᲂе , всѣ́хъ ѡ҆сщ҃а́ющагѡ , и҆ чи́сто всенепᲂро́чнаѧ селе́нїе .
и҆з̾ тебе́ бо ꙗ҆ви́сѧ бг҃ъ стра́ннѡ вᲂплᲂща́емь , и҆ сꙋгꙋ́бъ є҆стество́мъ
ми́рᲂви пᲂзнава́емь , во є҆ди́нᲂмъ сᲂста́вѣ , бг҃ᲂневѣ́сто .

=сѣда́ленъ . гла́съ , д҃ . К=ро́вьными свᲂи́ми ѡ҆багре́нїи ѡ҆мᲂчи́лъ є҆сѝ
страда́нїѧ ѻ҆де́ждꙋ , и҆ ѡ҆дѣ́ѧсѧ ꙗ҆́кᲂже багрѧни́цею чⷭ҇тно́ю севастїа́не .
тѣ́мже всели́лсѧ є҆сѝ со хрⷭ҇то́мъ въ вы́шнее непрехᲂди́мᲂе црⷭ҇тво ,
со страда́вшими с̾ тᲂбо́ю , и҆ вѣне́цъ прїѧ́лъ є҆сѝ мꙋ́дре . с̾ ни́ми же
ликꙋ́ѧ на́съ прⷭ҇нѡ пᲂмина́й . =сла́ва , и҆ ны́нѣ , боⷢ҇ . И҆́=же на прⷭ҇то́лѣ
херꙋви́мстѣ сѣдѧ́и , и҆ въ нѣ́дрѣхъ ѻ҆те́ческихъ вᲂдвᲂрѧ́емыи , ꙗ҆́кѡ
на прⷭ҇то́лѣ сѣди́тъ ст҃ѣ́мъ свᲂе́мъ влⷣчце , въ на́дрѣхъ твᲂи́хъ плᲂтьски́хъ .
бг҃ъ бо вᲂи́стинꙋ вᲂцр҃и́сѧ над̾ всѣ́ми ꙗ҆зы́ки , и҆ разꙋ́мнѡ ны́нѣ пᲂе́мъ
є҆мꙋ̀ . є҆го́же мᲂлѝ , спасти́сѧ рабо́мъ твᲂи́мъ . =крⷭ҇тᲂбоⷢ҇ . И҆́=же
и҆з̾ без̾нача́льна ѻ҆ц҃а рᲂжде́на , на пᲂслѣ́дᲂкъ пло́тїю ро́ждьшаѧ ,
на крⷭ҇тѣ̀ ви́сѧща зрѧ́щи хрⷭ҇тѐ , ᲂу҆вы̀ мнѣ̀ вᲂз̾жедѣ́нныи і҆с҃е ,
вᲂпїѧ́ше . ка́кѡ сла́вимыи ꙗ҆́кѡ бг҃ъ ѿ а҆́нг҃лъ , ѿ без̾зако́нныхъ чл҃къ
сн҃е , хᲂтѧ̀ распина́ешисѧ . пᲂю́ тѧ дᲂлгᲂтерпѣли́ве .

=пѣ́снь , д҃ . і҆рмо́съ . Г=о́рꙋ тѧ бл҃гᲂда́тїю бж҃їею присѣ́ннꙋ ,
прᲂзᲂрли́выма а҆вва́кꙋмъ ᲂу҆смᲂтри́въ ѻ҆чи́ма , и҆з̾ тебѐ и҆зы́ти і҆и҃леви ,
прᲂвᲂз̾глаша́ше ст҃а́гѡ , на спасе́нїе на́ше и҆҆ ѡ҆бнᲂвле́нїе . ~Си́лꙋ тѝ
тивꙋ́ртїе да́рꙋетъ вы́шнїи , не́мᲂщїю плᲂтьско́ю пᲂрабᲂти́ти врага̀ .
ѻ҆гню́ бо распалѧ́емꙋ , ю҆́нᲂшески вше́лъ є҆сѝ мч҃нче крѣ́пкїи , и҆ нбⷭ҇нꙋю
ро́сꙋ вᲂспрїѧ́лъ є҆сѝ . ~Сᲂвᲂкꙋпи́сѧ съ вы́шними слꙋжи́тели , ѽ тивꙋ́ртїе
ꙗ҆́кѡ пᲂслꙋжи́въ хрⷭ҇то́ви . и҆ прине́слъ є҆сѝ чи́сты же́ртвы дх҃ᲂмъ ,
сщ҃еннᲂдѣ́йствене , мч҃нкѡмъ сла́во и҆ пᲂхвало̀ . сегѡ̀ ра́ди ра́дᲂстнѡ тѧ̀
пᲂчита́емъ . ~Пра́вѣ пᲂвѣ́шенъ , и҆ гре́бенми стрꙋ́жемь . и҆ лю́тыми ра́нами
ѡ҆блᲂже́нъ . въ ро́вѣ пᲂсыпа́емь , и҆ в̾ не́мъ бжⷭ҇твенꙋю кᲂнчи́нꙋ прїе́мъ ,
дᲂблемꙋ́дреныи ра́дᲂвашесѧ кастꙋ́лїе . ~И҆сцѣле́нїѧ дх҃ᲂмъ ст҃ы́мъ бл҃же́нне
сᲂверша́ѧ , ко прᲂсвѣще́нїю зрѧ́щимъ бл҃гᲂче́стнѡ лю́демъ . спасе́нїе
бл҃гᲂлѣ́пнѡ севастїа́не вᲂзвѣсти́лъ є҆сѝ мч҃нческᲂе же тече́нїе сᲂверши́лъ
є҆сѝ . =боⷢ҇ . Є҆=ди́нꙋ тѧ ѿ всѣ́хъ рᲂдо́въ и҆з̾бра̀ , пресꙋ́щественыи бг҃ъ .
и҆ ѡ҆сꙋ́ществᲂвасѧ ра́ди на́съ бы́въ чл҃къ зижди́тель , челᲂвѣ́ческагѡ
сꙋщества̀ , бг҃ᲂрᲂди́тельнице пренепᲂро́чнаѧ влⷣчце .

=пѣ́снь , є҃ . і҆рмо́съ . П=рᲂсвѣще́й сїѧ́нїемъ прише́ствїѧ твᲂегѡ̀
хрⷭ҇тѐ , и҆҆ ѡ҆свѣще́и крⷭ҇то́мъ си мирскі́ѧ кᲂнцы̀ , срⷣца̀ прᲂсвѣтѝ свѣ́тᲂмъ
твᲂегѡ̀ бг҃ᲂразꙋ́мїѧ , правᲂвѣ́рнѡ хва́лѧщимъ тѧ . ~Стезѧ̀ твᲂѧ̀ и҆ ше́ствїѧ
къ є҆ди́нᲂмꙋ ведꙋ́ща гдⷭ҇ꙋ , без̾пꙋ́тїѧ враго́мъ ᲂу҆клᲂни́ша . и҆ мно́гимъ
бы́ша пꙋ́ть пра́въ и҆ широ́къ , мч҃нче хрⷭ҇то́въ всече́стне . ~Виті́йствꙋетъ
маркелли́нъ и҆ ма́рко премꙋ́драѧ пред̾ сꙋди́щемъ , хрⷭ҇то́во спасе́нᲂе
прише́ствїе . свѧ́зана же бы́вша в̾кꙋ́пѣ , гвᲂздьмѝ в̾ но́зѣ пригвᲂжда́ютсѧ ,
мч҃нчески ᲂу҆краша́ема . ~Страда́нїе , и҆́же стра́сти на́ша ᲂу҆мертви́вшагѡ ,
маркелли́нъ и҆ ма́рко крѣ́пкѡ вᲂѡ҆брази́вше , кᲂпїе́мъ прᲂбᲂда́ютсѧ . и҆
вѣнцено́сцы с̾ ли́ки страда́лецъ сᲂвᲂкꙋпи́шасѧ . =боⷢ҇ . П=ресвѣ́тлыи сл҃нца
ѻ҆́блаче всенепᲂро́чнаѧ , ѿженѝ дш҃и мᲂеѧ̀ ѻ҆́блаки мл҃твами твᲂи́ми . и҆
ᲂу҆́мъ мо́й прᲂсвѣтѝ , лѣ́нᲂстїю ѡ҆мрачи́вшїисѧ , ꙗ҆́кѡ да пᲂю́ тѧ
всепѣ́таѧ .

=пѣ́снь , ѕ҃ . і҆рмо́съ . Ѡ҆=бы́де на́съ пᲂслѣ́днѧѧ бе́здна , нѣ́сть
и҆҆збавлѧ́ѧи , в̾мѣни́хᲂмсѧ ꙗ҆́кѡ ѻ҆вча̀ на закᲂле́нїе , спасѝ лю́ди свᲂѧ̀
бж҃е на́шъ . ты́ бо крѣ́пᲂсть немᲂщны́мъ и҆҆ и҆҆справле́нїе . ~Тве́рдᲂстїю
ᲂу҆ма̀ прече́стне пᲂказа́сѧ неꙋтᲂмле́нъ , є҆гда̀ бїѧ́хꙋ тѧ̀ па́лицами
неща́днѡ , и҆ стреца́хꙋ мно́гими стрѣла́ми . тѣ́мже къ свѣ́тꙋ пре́йде
ра́дꙋѧсѧ , мч҃нче невече́рнемꙋ . ~Въ жилѧ́ше тѧ хрⷭ҇то́съ пᲂдвиза́ема , и҆
съ бѣсы̀ бᲂрю́щасѧ , и҆ ра́намъ приближа́ющасѧ лю́тымъ , севастїа́не мч҃нче
непᲂбѣди́ме . и҆ к̾ немꙋ̀ смᲂтрѧ́юща серде́чными ѻ҆чи́ма . ~Вереѧ́ми тве́рдыми
премꙋ́дрыхъ слᲂве́съ твᲂи́хъ , пре́лесть сᲂкрꙋши́лъ є҆сѝ , и҆ слꙋже́нїѧ
разᲂри́лъ є҆сѝ враго́мъ . и҆ и҆́дᲂльскїѧ хра́мы пᲂтреби́лъ є҆сѝ , и҆ себѐ
хра́мъ бжⷭ҇твенᲂмꙋ дх҃ꙋ вᲂз̾дви́глъ є҆сѝ . =боⷢ҇ . И҆=стлѣ́вшее на́ше
ѿ престꙋпле́нїѧ сꙋщество̀ ѡ҆бнᲂви́ла є҆сѝ , ѡ҆бнᲂвлѧ́ющаго всѧ̀ бжⷭ҇твенᲂю
во́лею ро́ждьши , є҆ди́на в̾ жена́хъ бл҃гᲂслᲂве́ннаѧ бг҃ᲂра́дᲂваннаѧ .

=пѣ́снь , з҃ . і҆рмо́съ . Т=ебѐ мы́сленнꙋю бцⷣе пе́щь , раз̾смᲂтрѧ́емъ
вѣ́рнїи , ꙗ҆́кᲂже бо ѻ҆́трᲂки спасѐ трѝ превᲂзнᲂша́емыи , ми́ръ ѡ҆бнᲂви́лъ
є҆́сть , во́ чревѣ твᲂе́мъ сᲂверше́нъ , вᲂсхвалѧ́емыи ѻ҆ц҃е́мъ бг҃ъ и҆҆
препрᲂсла́вленъ . ~Си́лᲂю твᲂе́ю держа́внᲂю ᲂу҆крѣплѧ́еми страстᲂте́рпцы твᲂѝ
хрⷭ҇тѐ , пᲂбѣди́ша врага̀ . ле́сть пᲂпра́ша , тѣ́ло преда́ша ра́намъ .
вᲂспѣва́юще , хвали́мыи , и҆ превᲂзнᲂси́мыи ѻ҆ц҃е́мъ бж҃е бл҃гᲂслᲂве́нъ є҆сѝ .
~Бг҃ᲂзра́чнїи стрⷭ҇тᲂте́рпцы , пᲂдви́гшесѧ до́брѣ , маркелли́нъ , и҆ сла́вныи
ма́ркъ , и҆ тивꙋ́ртїе , и҆ кастꙋ́лъ всемꙋ́дрыи . къ нб҃сѝ преста́вишасѧ .
хва́льнаго вᲂспѣва́юще бг҃а и҆ препрᲂсла́вленаго . ~Ю҆́нᲂшески страда́льче
тивꙋ́ртїе , ꙗ҆́кᲂже ѻ҆́трᲂцы на пла́мень настꙋпи́лъ є҆сѝ мы́сленѡ , ро́сꙋ
дх҃о́внꙋю свы́ше вᲂспрїе́мъ , и҆ пᲂѧ̀ ᲂу҆се́рднѡ , хвали́мыи и҆ превᲂзнᲂси́мыи
бж҃е бл҃гᲂслᲂве́нъ є҆сѝ . ~Ꙗ҆́кᲂже а҆́гница ѡ҆бѣ́шена сла́внаѧ ᲂу҆дави́ла є҆сѝ
врага̀ , жи́лами терпѣли́выми , бᲂлѣ́зней твᲂи́хъ прехва́льнаѧ . живе́ши
по сме́рти мч҃нце зѡ́ѧ , вᲂспѣва́ющи , прехва́льныи , и҆ препѣ́тыи ѻ҆ц҃е́мъ бж҃е
бл҃гᲂслᲂве́нъ є҆сѝ . =боⷢ҇ . Р=ꙋ́чкꙋ зла́тꙋ , прест҃ꙋ́ю трапе́зꙋ , бжⷭ҇твенагѡ
хлѣ́ба жи́зни , и҆менꙋ́емъ тѧ̀ чⷭ҇таѧ . мѣ́сто сщ҃е́нїѧ , престо́лъ высо́кїи ,
на не́мже бг҃ъ пᲂчи́лъ є҆́сть , прехва́льныи , и҆ превᲂзнᲂси́мыи во́ вѣки .

=пѣ́снь , и҃ . і҆рмо́съ . В=пещѝ дѣ́ти і҆и҃левы , ꙗ҆́кᲂже в̾ гᲂрни́лѣ
дᲂбро́тᲂю бл҃гᲂче́стїѧ , чистѣ́е зла́та блеща́хꙋсѧ гл҃юще , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , по́йте и҆҆ превᲂзнᲂси́те є҆гѡ̀ во́ вѣки . ~Оу҆мертви́тисѧ
ми́рᲂви вᲂсхᲂтѣ́въ , и҆ сꙋ́щимъ в̾ ми́рѣ всѣ́мъ , сꙋ́щей спᲂдо́бисѧ всече́стне
жи́зни . вᲂпїѧ̀ ᲂу҆се́рднѡ , бл҃гᲂслᲂви́те всѧ̀ дѣ́ла гдⷭ҇а . по́йте и҆҆
превᲂзнᲂси́те є҆гѡ̀ во́ вѣки . ~Пᲂлᲂжи́ша тѧ без̾зако́ннїи лю́тѣ , в̾ ро́вѣ
преи҆спо́днѣмъ пᲂсыпа́юще , и҆ ᲂу҆мерщвѧ́юще . вᲂспѣва́юща те́плѣ , сла́вныи
кастꙋ́лїе . бл҃гᲂслᲂви́те всѧ̀ дѣ́ла гдⷭ҇а , по́йте и҆҆ превᲂзнᲂси́те є҆гѡ̀
во́ вѣки . ~Бл҃же́ннꙋю ᲂу҆лꙋчи́ла є҆сѝ жи́знь , ꙗ҆́кѡ тезᲂи҆мени́та се́й
ᲂу҆давле́нїемъ бо нꙋ́жнымъ тлѣ́ннꙋю жи́знь ѡ҆ста́вила є҆сѝ . пᲂю́щи ,
бл҃гᲂслᲂви́те всѧ̀ дѣ́ла гдⷭ҇а , по́йте и҆҆ превᲂзнᲂси́те є҆гѡ̀ во́ вѣки .
=боⷢ҇ . О=у҆краси́сѧ ро́ждьши бг҃а кра́снаго и҆ влⷣкꙋ . и҆́же бжⷭ҇твеныма
ᲂу҆ѧснѧ́ющаго ро́дъ чл҃ческїи чⷭ҇таѧ красᲂта́ми . є҆мꙋ́же вᲂпїе́мъ ,
бл҃гᲂслᲂви́те всѧ̀ дѣ́ла гдⷭ҇а , по́йте и҆҆ превᲂзнᲂси́те є҆гѡ̀ во́ вѣки .

=пѣ́снь , ѳ҃ . і҆рмо́съ . Ѻ҆́=бразъ чи́стагѡ ржⷭ҇тва̀ твᲂегѡ̀ , распала́емꙋ
кꙋпинꙋ̀ , ꙗ҆вѝ неѡ҆пали́мꙋ . и҆҆ ны́нѣ на на́съ напа́стей свирѣ́пѣющꙋю
ᲂу҆гаси́ти мо́лимсѧ пе́щь , да тѧ̀ бцⷣе непреста́ннѡ велича́емъ . ~Да
бжⷭ҇твенѣй свѣ́тлᲂсти , и҆ вѣ́чнѣй сла́вѣ и҆ красᲂтѣ̀ севастїа́не
спᲂдо́бишисѧ , всебл҃же́нне . мꙋче́нїѧ и҆ бᲂлѣ́зни и҆ сме́рть претерпѣ́лъ є҆сѝ
мꙋ́жественѣ . тѣ́мже тѧ̀ всѝ велича́емъ . ~Ꙗ҆ви́сѧ пᲂсредѣ̀ ѕвѣ́здъ сл҃нце ,
стра́ждꙋщимъ с̾ тᲂбо́ю мч҃нче . и҆ ны́нѣ прᲂсвѣща́ете страда́нїи сщ҃е́нными ,
чи́стыми свѣтлᲂстьмѝ , цр҃кви бжⷭ҇твенᲂе ᲂу҆тверже́нїе . и҆ всѐ дїа́вᲂле
разᲂрѧ́ете ᲂу҆мышле́нїе . ~Лю́бѧще хрⷭ҇та̀ тивꙋ́ртїи , и҆ маркелли́нъ и҆
ма́ркъ , зѡ́ѧ и҆ кастꙋ́лъ , съ севастїа́нᲂмъ наста́вникᲂмъ бг҃ᲂмꙋ́дрымъ
стра́ждꙋтъ , и҆ ра́вны прїе́млютъ пᲂбѣ́дѣ вѣнцы̀ , ѡ҆ на́съ при́снѡ мᲂлѧ́щесѧ .
~Взѧ́тсѧ ко ѻ҆би́телемъ свѣтᲂви́днымъ , мч҃нкъ ли́къ бжⷭ҇твеныи , и҆ на́ нб҃сѣхъ
живе́тъ ра́дꙋѧсѧ , ѡ҆ всѣ́хъ на́съ чл҃кᲂлю́бца при́снѡ мᲂлѧ́ще бл҃жа́щихъ и҆́хъ
всегда̀ . =боⷢ҇ . О=у҆жаса́ютсѧ мы́сленаѧ во́инства , ѻ҆́ч҃ее зрѧ́ще бжⷭ҇твенᲂе
заре́нїе , твᲂи́ма рꙋка́ма несказа́ннѡ держи́мо . и҆ твᲂѐ и҆мѣ́ѧ пᲂдо́бїе ,
да землены́ѧ ѡ҆бᲂжи́тъ , дв҃о мт҃и всенепᲂро́чнаѧ .

=сꙋбо́та , пред̾ ржⷭ҇тво́мъ хрⷭ҇то́вымъ . н=а литꙋргі́и , прᲂки́менъ , и҆
а҆ллилꙋ́їѧ , и҆ прича́стенъ , дню̀ . ꙗ҆́вѣ ꙗ҆́кѡ а҆́ще прилꙋчи́тсѧ
пра́зднꙋемагѡ ст҃а́гѡ , прпⷣбнагѡ , и҆лѝ мꙋ́ченика , и҆лѝ ст҃лѧ , и҆ тᲂмꙋ̀
рече́мъ , и҆ дрꙋго́й , прᲂки́менъ . а҆́щели нѝ , рече́мъ ме́ртвымъ . ~та́кᲂже
чтѝ , два̀ а҆пⷭ҇ла . си́речь , пре́жде сꙋбо́тѣ , пред̾ ржⷭ҇тво́мъ хрⷭ҇то́вымъ .
и҆ рѧ́дъ пᲂд̾ заⷱ҇ . и҆ пᲂто́мъ ст҃о́мꙋ . а҆́щели нѝ , то̀ чтѝ ме́ртвымъ .
та́кᲂже и҆ є҆ѵⷢ҇а́лїѧ два̀ . ~а҆пⷭ҇лъ , къ гала́тѡмъ . заⷱ҇ , с҃є .
є҆ѵⷢ҇а́лїе , ѿ лꙋкѝ . заⷱ҇ , ѻ҃в . =прича́стенъ . р=а́дꙋйтесѧ пра́веднїи ѡ҆́
гдⷭ҇ѣ . ~та́же ст҃о́мꙋ , и҆лѝ ме́ртвымъ .

