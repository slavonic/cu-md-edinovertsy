=МЦⷭ҇А ТОГО́ЖЕ ВЪ К҃ ДН҃Ь=

=пред̾пра́зднество ржⷭ҇твꙋ̀ хрⷭ҇то́вꙋ . =и҆= па́мѧть ст҃а́гѡ сщ҃еннᲂмч҃нка ,
и҆гна́тїѧ бг҃ᲂно́сца . В=ѣ́дᲂмо да є҆́сть , ꙗ҆́кѡ ѿ к҃ гѡ днѐ декабрѧ̀ ,
до д҃і , генварѧ̀ , непᲂе́мъ во ѻ҆кта́и , крᲂмѣ̀ є҆ди́ныхъ недѣ́ль , в̾ ни́хже
пᲂе́тсѧ вᲂскрⷭ҇на слꙋ́жба . та́кᲂжде и҆ мнᲂгᲂми́лᲂстиво , крᲂмѣ̀ вели́кагѡ
ст҃а́гѡ . стихᲂлᲂгисꙋ́емъ же , на ᲂу҆́трени , по́ двѣ , каѳи́смѣ . сѣда́льны же
глаго́лютсѧ пред̾празднествꙋ . да на вече́рни тре́тїю рѧдᲂвꙋ́ю . непᲂе́т̾жесѧ
и҆ междᲂча́сїе , и҆ кано́нъ бцⷣы , и҆́же на па́вечерницы . В=е́черъ , на гдⷭ҇и
вᲂзва́хъ , стихѣ́ры . пред̾пра́зднествꙋ , г҃ . и҆ ст҃о́мꙋ , г҃ . стихѣ́ры ,
пред̾пра́зднествꙋ . гла́съ , а҃ . П=ред̾пра́зднꙋемъ лю́дїе хрⷭ҇то́во ржⷭ҇тво̀ .
и҆ взе́мше ᲂу҆́мъ къ виѳлїе́мꙋ вᲂзнесе́мсѧ мы́слїю . и҆ ᲂу҆смо́тримъ дв҃ꙋю ,
дш҃е́вныма ѻ҆чи́ма , и҆дꙋ́щꙋ рᲂди́ти въ верте́пѣ , всѧ́ческимъ гдⷭ҇а , и҆ бг҃а
на́шегѡ . є҆го́же і҆ѡ́сифъ ви́дѣвъ чꙋде́съ вели́чїе , мнѧ́шесѧ чл҃ка зрѣ́ти ,
ꙗ҆́кѡ млⷣнца пелена́ми пᲂвива́ема . разꙋмѣ́же ѿ ве́щей , бг҃а бы́ти и҆́стинна ,
пᲂдаю́ща дш҃а́мъ на́шимъ ве́лїю млⷭ҇ть . ~Прїиди́те пред̾пра́зднꙋемъ вѣ́рнїи
хрⷭ҇то́во ржⷭ҇тво̀ , и҆ взе́мше ᲂу҆́мъ , къ виѳлїе́мꙋ вᲂзнесе́мсѧ мы́слїю , и҆
ᲂу҆́зримъ в̾ верте́пѣ ве́лїе та́инство , ѿве́рзебᲂсѧ є҆де́мъ . ѿ дв҃ы чⷭ҇тыѧ
бг҃ꙋ прише́дшꙋ . сᲂверше́нъ сы́и то́йже въ бжⷭ҇твѣ̀ и҆ чл҃чествѣ . тѣ́мже
зᲂве́мъ , ст҃ы́и бж҃е , ѻ҆́ч҃е без̾нача́льныи . ст҃ы́и крѣ́пкїи , сн҃е
вᲂплᲂще́исѧ . ст҃ы́и без̾сме́ртне , ᲂу҆тѣ́шителю дш҃е . трⷪ҇це ст҃а́ѧ , сла́ва
тебѣ̀ . ~Слы́ши нб҃о , и҆ внꙋшѝ землѐ . се́бо сн҃ъ и҆ сло́во , бг҃а и҆ ѻ҆ц҃а ,
прихо́дитъ рᲂди́тисѧ ѿ дв҃ы неи҆скꙋсᲂмꙋ́жныѧ , бл҃гᲂвᲂле́нїемъ прᲂзѧ́бшагѡ и҆̀
без̾стра́стнѡ , и҆ дѣ́йствᲂмъ ст҃а́гѡ дх҃а . виѳлїе́мѣ гᲂто́висѧ , ѿве́рзи
врата̀ є҆де́ме . ꙗ҆́кѡ сы́и быва́етъ , є҆́же не бѣ̀ . и҆ сᲂдѣ́тель всеѧ̀ тва́ри
ѡ҆бнᲂвлѧ́етсѧ , пᲂдаѧ́и ми́рᲂви ве́лїю млⷭ҇ть . =и҆́ны , стихѣ́ры , ст҃о́мꙋ .
гла́съ , д҃ . поⷣ . и҆́=же зва́нныи свы́ше . ~И҆́же бг҃ᲂно́сецъ нарица́емыи
дᲂсто́йнѡ ,꙳ є҆гда̀ влⷣка тѧ̀ бл҃же́нне и҆гна́тїе ꙳ ꙗ҆́кѡ млⷭ҇тивъ рꙋка́ма
ѡ҆бъѧ́тъ ,꙳ мꙋдрᲂлю́бїѧ вы́шнѧгѡ ꙗ҆влѧ́ѧ ᲂу҆че́нїѧ .꙳ тᲂгда̀ мнᲂгᲂсвѣ́тлꙋю
лꙋчꙋ̀ вᲂспрїѧ́лъ є҆сѝ ,꙳ ꙗ҆́кᲂже гꙋ́ба во́ды ,꙳ ѿ бе́здны прᲂсвѣще́нїи
папи́всѧ .꙳ тѣ́мъ и҆ стᲂпа́мъ пᲂслѣ́дᲂвалъ є҆сѝ ,꙳ зᲂвꙋ́щагѡ хрⷭ҇та̀ бг҃а
на́шегѡ .꙳ є҆го́же мᲂлѝ ,꙳ спастѝ и҆ прᲂсвѣти́ти дш҃а на́ша . ~Оу҆ѧ́звенъ
любо́вїю сᲂверше́нᲂю ,꙳ є҆гда̀ спасе́ннᲂе жела́нїе ꙳ разж̾жѐ твᲂю̀ дш҃ꙋ
сщ҃е́ннѣйшїи ,꙳ ко влⷣцѣ тѧ̀ пᲂнꙋжда́ѧ ѻ҆́ч҃е и҆тѝ .꙳ тᲂгда̀ пресла́внᲂе
сло́во вᲂз̾гласи́лъ є҆сѝ ,꙳ пшени́ца є҆́смь сᲂзда́вшагѡ .꙳ и҆ зꙋбы̀ ѕвѣри́ными
пᲂдᲂба́етъ мѝ всѧ́ко сᲂмлѣ́тисѧ ,꙳ да сло́вꙋ чистѣ́йшїи хлѣ́бъ ꙗ҆влю́сѧ ,꙳ и҆
бг҃ꙋ на́шемꙋ .꙳ є҆го́же мᲂлѝ ,꙳ спастѝ и҆ прᲂсвѣти́ти дш҃а на́ша . ~Сраспѧ́лсѧ
є҆сѝ хрⷭ҇то́ви ,꙳ сщ҃еннᲂꙗ҆вле́нне ,꙳ є҆гда̀ бг҃ᲂдх҃нᲂве́ннᲂе сло́во вᲂзᲂпи́лъ
є҆сѝ .꙳ мᲂѐ жела́нїе распѧ́тсѧ ,꙳ и҆ прїѡ҆бщи́тисѧ тᲂгѡ̀ стра́сти тщꙋ́сѧ .꙳
ѿ сю́дꙋ и҆гна́тїе ,꙳ ꙗ҆́кᲂже сл҃нце ѿ вᲂсто́ка ᲂу҆стреми́сѧ на за́падъ ,꙳
прᲂсвѣща́ѧ бл҃же́нне ѡ҆бте́клъ є҆сѝ ,꙳ и҆ црⷭ҇кимъ вѣнце́мъ ᲂу҆краси́всѧ .꙳
є҆го́же мᲂлѝ ,꙳ спастѝ и҆ прᲂсвѣти́ти дш҃а на́ша . =сла́ва . гла́съ , и҃ .
Б=г҃ᲂно́се и҆гна́тїе , твᲂегѡ̀ жела́емагѡ хрⷭ҇та̀ вᲂз̾ревнᲂва́въ , мздꙋ̀
вᲂспрїѧ́лъ є҆сѝ сщ҃еннᲂдѣ́йства є҆ѵⷢ҇а́лїѧ хрⷭ҇то́ва , скᲂнча́тисѧ
кро́вїю . тѣ́мже пшени́ца бы́въ без̾сме́ртнагѡ дѣ́лателѧ , зꙋбы̀ ѕвѣре́й
сᲂмлѣ́нъ бы́сть . и҆ хлѣ́бъ сла́дᲂкъ тᲂмꙋ̀ ꙗ҆ви́сѧ . мᲂлѝ ѡ҆ на́съ ,
страстᲂте́рпче бл҃же́нне . =и҆ нн҃ѣ . гла́съ , то́йже . В=ᲂспрїимѝ виѳлїе́мѣ
бж҃їю митрᲂпо́лїю , свѣ́тъ бо незахᲂди́мыи , в̾ тебѣ̀ рᲂди́тисѧ прихо́дитъ .
а҆́нг҃ли диви́тесѧ на́ нб҃си , и҆ чл҃цы прᲂсла́вите на землѝ , вᲂлсвѝ
ѿ перси́ды пресла́вныѧ да́ры принеси́те . па́стыри свирѧ́юще , трист҃о́е пѣ́нїе
вᲂспо́йте , всѧ́ко дыха́нїе да хва́литъ вседѣ́телѧ .

В=ѣ́дᲂмо же , ꙗ҆́=кѡ а҆́ще сїѐ , пред̾пра́зднество , слꙋчи́тсѧ в̾ сꙋбо́тꙋ ,
то̀ в̾ пѧто́къ ве́черъ , и҆ ны́нѣ , боⷢ҇ , а҃ , гла́сꙋ непᲂе́тсѧ . ~та́кᲂже и҆
въ пред̾пра́зднествѣ , ст҃ы́хъ бг҃ᲂꙗ҆вле́нїи .

Н=а стихо́внѣ , стихѣ́ры . гла́съ , в҃ . С=ѐ вре́мѧ прибли́жисѧ спасе́нїѧ
на́шегѡ . гᲂто́висѧ верте́пе , дв҃аѧ приближа́етсѧ рᲂди́ти . виѳлїе́мѣ землѐ
і҆ꙋ́дᲂва красꙋ́йсѧ и҆ весели́сѧ , ꙗ҆́кѡ и҆з̾ тебѐ вᲂсїѧ̀ гдⷭ҇ь на́шъ .
ᲂу҆слы́шите го́ры и҆ хо́лми , и҆ ѡ҆кре́стныѧ стра́ны і҆ꙋде́йскїѧ , ꙗ҆́кѡ
грѧде́тъ хрⷭ҇то́съ , да спасе́тъ є҆го́же сᲂзда̀ чл҃ка , ꙗ҆́кѡ чл҃кᲂлю́бецъ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
В=иѳлїе́мѣ землѐ і҆ꙋ́дᲂва , є҆́же по́ плᲂти жили́ще свѣ́тлѡ ᲂу҆гᲂто́ви ,
бжⷭ҇твеныи верте́пъ . въ не́мже бг҃ъ пло́тїю ражда́етсѧ , ѿ не и҆скꙋсᲂмꙋ́жныѧ
ст҃ы́ѧ дв҃цы , во є҆́же спастѝ ро́дъ на́шъ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . П=рїиди́те всѝ , хрⷭ҇то́во ржⷭ҇тво̀ , вѣ́рнѡ
пред̾пра́зднꙋемъ . и҆ разꙋ́мнѡ пѣ́нїе ꙗ҆́кѡ ѕвѣздꙋ̀ пред̾лага́юще , во́лсвеннᲂе
славᲂсло́вїе вᲂзᲂпїе́мъ , прїи́де спасе́нїе землены́мъ ѿ дв҃ческихъ
лᲂже́снъ , вѣ́рныѧ взыва́ѧ .

=сла́ва . гла́съ , а҃ . Ѽ= тве́рдыѧ и҆ а҆дама́нтскїѧ твᲂеѧ̀ дш҃и ,
дᲂстᲂбл҃же́нне и҆гна́тїе . ты́ бо к̾ сꙋ́щемꙋ твᲂемꙋ̀ рачи́телю , непреста́ннѡ
и҆мѣ́ѧ жела́нїе , глаго́лаше , нѣ́сть во мнѣ̀ ѻ҆́гнь любᲂвеще́ственъ , вᲂда́ же
па́че живо́тна , глаго́лющаѧ во мнѣ̀ , внꙋ́трь мѝ глаго́лющи , грѧдѝ
ко ѻ҆ц҃ꙋ . тѣ́мже бжⷭ҇твенымъ дх҃ᲂмъ распалѧ́емь , ѕвѣре́й и҆зво́лилъ є҆сѝ ,
ми́ра тѧ скᲂрѣ́е разлꙋчи́ти , и҆ к̾ жела́емᲂмꙋ ѿсла́ти хрⷭ҇тꙋ̀ . є҆го́же мᲂлѝ
спастѝ дш҃а на́ша .

=и҆ ны́нѣ . гла́съ , то́йже . П=ред̾пра́зднꙋемъ лю́дїе хрⷭ҇то́во ржⷭ҇тво̀ .
и҆ взе́мше ᲂу҆́мъ къ виѳлїе́мꙋ вᲂзнесе́мсѧ мы́слїю . и҆ ᲂу҆смо́тримъ дв҃ꙋю ,
дш҃е́вныма ѻ҆чи́ма , и҆дꙋ́щꙋ рᲂди́ти въ верте́пѣ , всѧ́ческимъ гдⷭ҇а , и҆ бг҃а
на́шегѡ . є҆го́же і҆ѡ́сифъ ви́дѣвъ чꙋде́съ вели́чїе , мнѧ́шесѧ чл҃ка зрѣ́ти ,
ꙗ҆́кѡ млⷣнца пелена́ми пᲂвива́ема . разꙋмѣ́же ѿ ве́щей , бг҃а бы́ти и҆́стинна ,
пᲂдаю́ща дш҃а́мъ на́шимъ ве́лїю млⷭ҇ть .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . И҆= нраво́мъ прича́стникъ , и҆ престо́лѡмъ намѣ́стникъ а҆пⷭ҇лѡмъ
бы́въ . дѣѧ́нїемъ ѡ҆брѣ́те бг҃ᲂдх҃нᲂве́нне бг҃ᲂвидѣ́нїѧ вᲂсхо́дъ . сегѡ̀ ра́ди
сло́во и҆́стинны и҆справлѧ́ѧ , за вѣ́рꙋ пᲂстрада́лъ є҆сѝ до́ крᲂве ,
сщ҃еннᲂмч҃нче и҆гна́тїе . мᲂлѝ хрⷭ҇та̀ бг҃а спасти́сѧ дш҃а́мъ на́шимъ .
=сла́ва , и҆ ны́нѣ , пред̾пра́зднествꙋ . Г=ᲂто́висѧ виѳлїе́мѣ , ѿве́рзисѧ
всѣ́мъ є҆де́ме . красꙋ́йсѧ є҆вфра́фо , ꙗ҆́кѡ дре́во живо́тнᲂе въ верте́пѣ
прᲂцвѣтѐ ѿ дв҃ы . ра́й бо тᲂѧ̀ чре́во ꙗ҆ви́сѧ мы́сленыи , в̾ не́мже бжⷭ҇твеныи
са́дъ . ѿ него́же ꙗ҆́дше жи́ви бꙋ́демъ , а҆ не ꙗ҆́кѡ а҆да́мъ ᲂу҆́мремъ .
хрⷭ҇то́съ ражда́етсѧ , пре́жде па́дшїи хᲂтѧ̀ вᲂскр҃си́ти ѻ҆́бразъ .

~на па́вечерницѣ пᲂе́мъ трипѣ́сно . і҆рмо́съ , по двⷤа . а҆ трᲂпарѝ гл҃емъ
на ѕ҃ . и҆ па́ки і҆рмо́съ насхо́дѣ . =а҆= гдѣ̀ два̀ і҆рмᲂса̀ , на трипѣ́снѣ , и҆
два̀ твᲂрца̀ , и҆ тᲂгда̀ пᲂе́мъ , а҃ гѡ твᲂрца̀ і҆рмо́съ , по двⷤа . а҆ трᲂпарѝ
ѡ҆бᲂю̀ твᲂрцо́въ , на ѕ҃ . всѣ́хъ же и҆ со і҆рмᲂсо́мъ , на и҃ . и҆ пᲂслѣдѝ
пᲂе́мъ , і҆рмо́съ , в҃ гѡ твᲂрца̀ , ѻ҆́ба ли́ка в̾кꙋ́пѣ . ~си́це пᲂе́мъ кано́ны
и҆ і҆рмᲂсы̀ , и҆ на про́чихъ па́вечерницахъ въ пред̾пра́зднествѣ хрⷭ҇то́ва
ржⷭ҇тва̀ . В=ѣ́дᲂмо же бꙋ́ди и҆ сѐ , ꙗ҆́=кѡ на па́вечерницахъ ,
въ пред̾пра́зднествѣ хрⷭ҇то́ва ржⷭ҇тва̀ , на трипѣ́снехъ , и҆ на кано́нѣхъ ,
на и҃ й пѣ́сни пᲂе́мъ : ~хва́лимъ бл҃гᲂслᲂви́мъ . и҆ пᲂе́мъ , і҆рмо́съ , и҃ ѧ
пѣ́сни , ѻ҆́ба ли́ка в̾кꙋ́пѣ , и҆ пᲂкло́нъ земны́и . ~на ѳ й пѣ́сни , пᲂе́мъ
і҆рмо́съ , двⷤа , на ѻ҆́ба ли́ка . кі́йждо ли́къ сво́й твᲂрѧ́ще пᲂкло́нъ
земны́и . и҆ пᲂслѣдѝ і҆рмо́съ , ѻ҆́ба ли́ка в̾кꙋ́пѣ , и҆ пᲂкло́нъ земны́и .
~а҆́ще ли в̾ сꙋбо́тꙋ , и҆лѝ в̾ нлⷣю твᲂри́мъ пᲂкло́ны ѡ҆бы́чныѧ . то́чїю
пᲂслѣ́днїи земно́й . ~на па́вечерницѣ , по трⷭ҇то́мъ , кᲂнда́къ : ~дв҃аѧ
дне́сь .

=трипѣ́снецъ . гла́съ , в҃ . пѣ́снь , а҃ . і҆рмо́съ . Н=епрᲂхᲂди́мо
вᲂлнѧ́щеесѧ мо́ре , бж҃їимъ велѣ́нїемъ и҆з̾сꙋши́вшемꙋ , и҆ хᲂди́ти сквᲂзѣ̀
не і҆и҃льтескїѧ лю́ди спᲂдо́бльшꙋ гдⷭ҇ви пᲂе́мъ , сла́вно бо прᲂсла́висѧ .

=запѣ́въ : С=ла́ва тебѣ̀ , бж҃е на́шъ , сла́ва тебѣ̀ . ~Неи҆зрече́ннᲂе сло́ва
бж҃їѧ сни́тїе , са́мъ бо бг҃ъ чл҃къ ви́димо пᲂзнава́етсѧ . и҆́же бг҃ъ ,
не вᲂсхище́нїемъ бы́ти вмѣ́ньсѧ , вᲂѡ҆браже́нїемъ раба̀ пᲂказꙋ́етъ всѣ́мъ
на́мъ . сла́вно бо прᲂсла́висѧ . ~Пᲂслꙋжи́ти хрⷭ҇то́съ во́лею прихо́дитъ ,
є҆го́же ѻ҆́бразъ зижди́тель ны́нѣ прїе́млетъ , ѡ҆бнища́вшаго а҆да́ма ѡ҆бᲂгаща́ѧ
бжⷭ҇тво́мъ . стра́ннᲂе ѡ҆бнᲂвле́нїе , и҆ пᲂрᲂжде́нїе ꙗ҆́кѡ милᲂсе́рдъ да́рꙋѧ .

=пѣ́снь , и҃ . і҆рмо́съ . О=у҆страши́сѧ ѻ҆́трᲂкъ бл҃гᲂчести́выхъ ,
є҆динᲂкрасо́тнᲂе дꙋшы̀ , нескве́рнᲂе тѣ́ло , и҆ ᲂу҆стꙋпѝ напита́нныи
во мно́зѣй ве́щи недѣ́ланныи ѻ҆́гнь , прⷭ҇нᲂживо́тнꙋ же и҆з̾ ᲂу҆вѧ́дшꙋ
пла́мени , вѣ́чнѡ пѣ́нїе вᲂспѣва́шесѧ , гдⷭ҇а всѧ̀ дѣ́ла по́йте и҆
превᲂзнᲂси́те є҆гѡ̀ во́ вѣки . ~Ва́съ мᲂѧ̀ всѧ̀ сро́дники ны́нѣ пᲂлᲂжꙋ̀ , а҆́ще
мᲂѧ̀ за́пᲂвѣди сᲂблюде́те , речѐ хрⷭ҇то́съ чл҃кѡмъ , ѿ ᲂу҆тро́бы чⷭ҇тыѧ
прᲂше́дъ . и҆́мже ми́ръ даѧ́и , смире́ннаѧ мꙋ́дрствᲂвати ны́нѣ пред̾лага́етъ .
и҆ гдⷭ҇а вѣ́дѧщїи мѧ̀ по́йте , и҆ превᲂзнᲂси́те є҆гѡ̀ во всѧ̀ вѣ́ки . ~Чи́нъ
прᲂти́венъ ѡ҆ тебѣ̀ пло́тнагѡ є҆́сть ржⷭ҇тва̀ сло́во бж҃їе . не кро́вь бо и҆
пло́ть , твᲂю̀ ст҃ꙋ́ю пло́ть сᲂста́виста , но дх҃а ст҃а́гѡ прише́ствїе , и҆
вы́шнѧгѡ бжⷭ҇твенᲂе ѡ҆сѣне́нїе . и҆ гдⷭ҇а вѣ́дѧще тѧ̀ пᲂе́мъ и҆ превᲂзно́симъ
во всѧ̀ вѣ́ки .

=и҆́нъ , і҆рмо́съ . В=елѣ́нїѧ мꙋчи́телева . ~Лѣ́нᲂсти со́нъ ѿ на́съ
ѿлᲂжи́мъ , и҆ дш҃е́внымъ бо́дрствᲂмъ , ражда́ющагᲂсѧ ѿ ѻ҆трᲂкᲂви́цы чи́стыѧ
хрⷭ҇та̀ срѧ́щемъ . зᲂвꙋ́ще , бл҃гᲂслᲂви́те дѣ́ла гдⷭ҇нѧ гдⷭ҇а . ~Дᲂво́льнѡ бꙋ́ди
дѣѧ́нїе бл҃го , на́ше дш҃е́внᲂе сᲂкро́вище . ꙗ҆́кѡ да свѣ́тлымъ лице́мъ
хрⷭ҇то́ви рᲂжде́ннᲂмꙋ пᲂе́мъ , бл҃гᲂслᲂви́те дѣ́ла гдⷭ҇нѧ гдⷭ҇а . ~Тала́нтъ
дѣ́лы бл҃ги́ми вᲂзрасти́вше , ꙗ҆́кᲂже да́ры да́вшемꙋ , вмѣ́стѡ ѕла́та и҆ лива́на
и҆ смѵ́рны принесе́мъ хрⷭ҇то́ви . грѧдꙋ́щꙋ рᲂди́тисѧ ѿ дв҃ы бг҃ᲂѻ҆трᲂкᲂви́цы .

~хва́лимъ бл҃гᲂслᲂви́мъ пᲂклᲂнѧ́емсѧ гдⷭ҇ви , пᲂе́мъ и҆ превᲂзно́симъ є҆гѡ̀
во́ вѣки . =і҆рмо́съ : В=елѣ́нїѧ мꙋчи́телева ст҃і́и ѻ҆́трᲂцы непᲂслꙋ́шавше ,
в̾ пе́щь в̾ве́ржени бг҃а и҆спᲂвѣ́дахꙋ . пᲂю́ще , бл҃гᲂслᲂви́те дѣ́ла гдⷭ҇нѧ
гдⷭ҇а =[пᲂкло́н̾] . =

=пѣ́снь , ѳ҃ . і҆рмо́съ . В=ᲂзвели́чилъ є҆сѝ хрⷭ҇тѐ ро́ждьшꙋю тѧ̀ бцⷣꙋ ,
ѿ неѧ́же сᲂзда́телю на́шъ , пᲂдᲂбᲂстра́стнымъ ѡ҆блᲂжи́сѧ тѣ́лᲂмъ . є҆́же на́шимъ
невѣ́дѣнїемъ рѣши́тельно . сїю̀ ᲂу҆блажа́юще , всѝ ро́ди тебѐ велича́емъ .
~Скве́рнꙋ всю̀ страстнꙋ́ю ѿри́нꙋвше , дᲂсто́йнѡ прише́ствїе хрⷭ҇то́во ,
ра́зꙋмᲂмъ вᲂспрїи́мемъ цѣлᲂмꙋ́дрымъ . и҆́бо нескве́рнѡ пред̾грѧде́тъ пло́ть
ѡ҆блещѝ , и҆ всѣ́мъ дарᲂва́ти бжⷭ҇твенᲂе дх҃а ра́ди ѡ҆бнᲂвле́нїе . ~Взира́юще
на хрⷭ҇та̀ смирѧ́ющасѧ , вᲂзнесе́мсѧ ѿ до́лѣ ре́внᲂстныхъ страсте́й .
ре́внᲂстїю же до́брᲂю не мꙋ́дрствᲂвати высо́каѧ . вѣ́рᲂю ка́жеми , и҆ дх҃ᲂмъ
да смири́мсѧ . ꙗ҆́кѡ да ражда́емаго высᲂкᲂтво́рными дѣ́лы вᲂзвы́симъ .

=и҆́нъ , і҆рмо́съ . И҆́=же невмѣсти́магѡ бг҃а . ~Бл҃гᲂразꙋ́мнымъ хрⷭ҇то́съ ,
бо́дрствᲂвати запᲂвѣ́даетъ , тᲂгѡ̀ надѣ́ющимсѧ прише́ствїѧ ѿ дв҃ы . се́бо
прихо́дитъ рᲂди́тисѧ . ~Во втᲂро́е твᲂѐ хрⷭ҇тѐ прише́ствїе , сᲂжи́телѧ
десны́мъ мѧ̀ причтѝ ѻ҆вца́мъ твᲂи́мъ . твᲂѐ чтꙋ́ща плᲂтьско́е прише́ствїе .

=і҆рмо́съ : И҆́=же невмѣсти́магѡ бг҃а , во́ чрево вмѣсти́вшаѧ , и҆ ра́дᲂсть
ми́рꙋ ро́ждьшаѧ , тебѐ бцⷣꙋ велича́емъ всѝ =[пᲂкло́н̾ земны́и] . =

=та́же , т=рⷭ҇то́е , и҆ по ѻ҆́ч҃е на́шъ . =кᲂнда́къ , пред̾ пра́зднествꙋ .
г=дⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾пра́з днествꙋ , двⷤа .
сла́ва , ст҃о́мꙋ . и҆ ны́нѣ , пред̾пра́з днествꙋ . =П=о а҃ , стихᲂло́гїи ,
сѣда́ленъ . гла́съ , а҃ . В=есели́сѧ виѳлїе́мѣ , є҆вфра́ѳо гᲂто́висѧ . се́бо
а҆́гница . па́стырѧ вели́кагѡ въ лᲂжесна́хъ нᲂсѧ́щи , рᲂди́ти грѧде́тъ . и҆
пред̾ви́дѧще бжⷭ҇твенꙋю ѕвѣздꙋ̀ вᲂлсвѝ , ра́дꙋютсѧ . с̾ па́стыри пᲂю́тъ ,
пра́вᲂстїю серде́чнᲂю . =сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , д҃ . Д=в҃ы начни́те , дв҃ческꙋю
ра́дᲂсть . мт҃ри пᲂхвали́те , пред̾первᲂрᲂжде́нїе мт҃ре хрⷭ҇та̀ бг҃а на́шегѡ .
вᲂлсвѝ со а҆́нг҃лы . с̾ ва́ми па́стырїе . грѧде́тъ бо дв҃аѧ , во́ градѣ
виѳлїе́мстѣмъ , рᲂди́ти сн҃а превѣ́чнаго бг҃а , спаса́ющаго ми́ръ
ѿ и҆стлѣ́нїѧ . =сла́ва , и҆ ны́нѣ , то́йже . ѱ=ало́мъ , н҃ . В=ѣ́дᲂмо же
бꙋ́ди , ꙗ҆́=кѡ ѿ дне́шнѧгѡ днѐ , ~пᲂе́мъ гдⷭ҇ви . в̾ пѣ́снехъ неглаго́лемъ ,
до́ндеже ѿда́стсѧ пра́здникъ , ст҃ы́хъ бг҃ᲂꙗ҆вле́нїи . К=ано́на , два̀ .
пред̾пра́зднествꙋ , со і҆рмᲂсо́мъ , на и҃ . і҆рмо́съ , по двⷤа . и҆ ст҃о́мꙋ ,
на ѕ҃ . кано́нъ , пред̾пра́зднествꙋ . є҆мꙋ́же краегране́сїе сицево̀ : пᲂе́тъ
сїѧ̀ пред̾пра́зднества і҆ѡ́сифъ . гла́съ , а҃ . пѣ́снь , а҃ . і҆рмо́съ .
П=ѣ́снь пᲂбѣ́днꙋю вᲂспᲂе́мъ всѝ бг҃ꙋ , сᲂтво́ршемꙋ ди́внаѧ чꙋдеса̀ мы́шцею
высо́кᲂю , и҆ спа́сшꙋ і҆и҃лѧ , ꙗ҆́кѡ прᲂсла́висѧ .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Начне́мъ дне́сь ,
пред̾пра́здньствᲂвати хрⷭ҇то́во ржⷭ҇тво̀ , ро́ждьшагᲂсѧ пло́тїю ѿ дв҃ы мт҃ре ,
въ верте́пѣ виѳлїе́мстѣмъ , за милᲂсе́рдїе мно́гᲂе . ~Сᲂꙋ́зъ разрѣша́ѧ мѧ
грѣхо́вныхъ , пелена́ми пᲂвива́етсѧ , и҆ въ ꙗ҆́слѣхъ пᲂлага́етсѧ , млⷣнцъ
ви́димь , превѣ́чныи сн҃ъ . сла́ва держа́вѣ є҆гѡ̀ . =боⷢ҇ . Є҆=де́мъ
ѿверза́етсѧ , тебѣ̀ ражда́емꙋ ѿ дв҃ы бг҃ᲂѻ҆трᲂкᲂви́цы , во́ градѣ влⷣко
виѳлїе́мстѣ пло́тїю . пѣснᲂсло́вимъ , стра́шнᲂе смᲂтре́нїе твᲂѐ .

=дрꙋгі́и , кано́нъ , ст҃о́мꙋ и҆гна́тїю . твᲂре́нїе , а҆ндре́ѧ кри́тскагѡ .
і҆рмо́съ , то́йже . запѣ́въ : С=т҃ы́и сщ҃е́ннᲂмч҃нче и҆гна́тїе , мᲂлѝ бг҃а
ѡ҆ на́съ . ~Свѣ́тлѡ пра́зднꙋюще напита́емсѧ , мꙋ́ченикъ и҆гна́тїи сщ҃е́ннѡ
ᲂу҆стрᲂѧ́етъ , цр҃кᲂвь хрⷭ҇то́вꙋ , на страда́нїе є҆гѡ̀ мнᲂгᲂпѣ́тᲂе .
~Свѣти́льникъ свѣтᲂза́рныи цр҃кви сы́и , и҆гна́тїе , прᲂсвѣща́еши всѧ̀
землены́ѧ кᲂнцы̀ , и҆ за́паднаѧ наꙋча́еши , ѿ вᲂсто́ка прише́дъ . ~Па́влᲂвѣмъ
пᲂдо́бѧсѧ и҆́же по мѣ́стᲂмъ бѣда́мъ , и҆гна́тїе . и҆ сы́и свѧ́зникъ
не ѡ҆блѣни́лсѧ є҆сѝ , ᲂу҆твержа́ѧ писа́ньми ча́стыми цр҃кви хрⷭ҇то́вы .
~Сла́внꙋю па́мѧть твᲂю̀ всѝ пᲂе́мъ , пребл҃же́нне и҆гна́тїе . и҆ пѣ́сньми
пᲂчита́емъ вѣнча́вшаго тво́й всечⷭ҇тны́и ве́рхъ , бг҃ᲂбл҃же́нне . ~Да
стрꙋ́жетсѧ пло́ть мᲂѧ̀ , кро́вь да тече́тъ . жела́нїемъ тщꙋ́сѧ , къ ѕвѣре́мъ
гᲂто́въ , къ сᲂмлѣ́нїю ᲂу҆кра́шенъ . ко ѻ҆гню̀ и҆ мечꙋ̀ къ снѣде́нїю ,
мꙋ́ченикъ вᲂпїѧ́ше . =боⷢ҇ . Є҆=де́ме ᲂу҆краси́сѧ . є҆вфра́фа бо ᲂу҆гᲂто́васѧ ,
рᲂди́тисѧ хᲂтѧ́щꙋ , ѿ дв҃ы мт҃ре , въ верте́пѣ виѳлїе́мстѣ , за милᲂсе́рдїе
мно́гᲂе .

=пѣ́снь , г҃ . і҆рмо́съ . К=а́мень є҆го́же неключи́мᲂваша зи́ждꙋщїи , се́й
ᲂу҆́бѡ бы́сть во главꙋ̀ ᲂу҆́глꙋ . то́й є҆́сть ка́мень , на не́мъ же ᲂу҆твердѝ
цр҃квь свᲂю̀ хрⷭ҇то́съ , ю҆́же ѿ ꙗ҆зы́къ и҆скꙋпѝ . ~Пѣ́снь пред̾пра́здньственꙋю
всѧ̀ да прино́ситъ тва́рь , пре́жде денни́цы . ѿ ѻ҆ц҃а ро́ждьшемꙋсѧ . и҆ ны́нѣ
ѿ дв҃ы неи҆зрече́ннѡ прᲂсїѧва́ющꙋ , и҆ ражда́ющꙋсѧ пло́тїю въ виѳлїе́мѣ ,
за млрⷭ҇дїе мно́гᲂе . ~Звѣзда̀ ᲂу҆́же вᲂсїѧ̀ , ѿ кᲂлѣ́на і҆ꙋ́дᲂва , є҆ѧ́же
ᲂу҆ви́дѣвше ца́рїе , движе́нїе ѿ вᲂсто́ка твᲂрѧ́тъ . пᲂсти́гнꙋти тща́тсѧ ,
ꙗ҆́кѡ да ᲂу҆́зрѧтъ хрⷭ҇та̀ , въ виѳлїе́мѣ пло́тїю ражда́ема . =боⷢ҇ . С=їѐ
вᲂплᲂще́нїе хрⷭ҇то́во ᲂу҆вѣ́дѣвъ и҆са́їѧ , дх҃ᲂмъ ст҃ы́мъ ꙗ҆́вѣ
пред̾глаго́летъ . ѻ҆трᲂча̀ ѿ дв҃ы ражда́етсѧ гдⷭ҇ь , в̾ пᲂрᲂжде́нїе на́ше .
є҆мꙋ́же вла́сть на ра́мѣ є҆гѡ̀ .

=ст҃о́мꙋ . і҆рмо́съ , то́йже . Ѻ҆́=бразъ сщ҃е́ннагѡ страда́нїѧ пᲂказа́сѧ
ѻ҆́ч҃е . сто́лпъ терпѣ́нїѧ , и҆ пра́вило мꙋ́жества . и҆ сто́лпъ цр҃кви , и҆
вѣ́рѣ ᲂу҆тверже́нїе , и҆ дᲂбрᲂдѣ́тели ѻ҆́бразъ . страда́ньми честны́ми
вѣнча́всѧ ѡ҆ хрⷭ҇тѣ̀ . ~Вᲂи́стинꙋ тезᲂи҆мени́тъ нарече́нъ бг҃ᲂно́се ѻ҆́ч҃е .
млⷣнцъ бо є҆щѐ во́зрастᲂмъ сы́и , в̾ рꙋ́кꙋ нᲂси́мь гдⷭ҇ню стᲂѧ́ше .
вᲂз̾глаша́ющꙋ к̾ на́мъ , быва́йте мѝ ꙗ҆́кᲂже ѻ҆трᲂча̀ сѐ . ~Пшени́ца є҆́смь
бж҃їѧ чиста̀ , вᲂпїѧ́ше ѻ҆́ч҃е . тщꙋ́сѧ ѿ ѕвѣре́й ди́вїихъ сᲂмлѣ́нъ бы́ти .
да сᲂмлѣ́но бꙋ́детъ тѣ́ло мᲂѐ , да снѣде́ни бꙋ́дꙋтъ ᲂу҆́ди мᲂѝ , и҆ снѣ́дь
бꙋ́дꙋ ѕвѣре́мъ , да гдⷭ҇ви чи́стъ хлѣ́бъ ꙗ҆влю́сѧ . ~Стра́ннѡ мꙋ́ченичества
сꙋди́ще прᲂвᲂди́въ , чꙋ́днѡ па́че всѣ́хъ предѝ страда́вшихъ мꙋ́жество пᲂказа́лъ
є҆сѝ . любо́вїю раз̾жига́емь непреста́ннагѡ раче́нїѧ , и҆́же ѻ҆́гнь твᲂю̀
вᲂз̾жжѐ дш҃ꙋ . ~Гᲂрѧ̀ ꙗ҆́кѡ при́снѡ дх҃ᲂмъ , сщ҃еннᲂмч҃нкъ в̾зыва́ше любо́вїю
пᲂсредѣ̀ бѣ́дъ . хрⷭ҇та̀ гᲂнѧ̀ ра́дꙋюсѧ , хрⷭ҇то́ви с̾распнꙋ́сѧ . живꙋ́ же не к̾
тᲂмꙋ̀ ᲂу҆́бѡ а҆́зъ , живе́тъ же речѐ во мнѣ̀ є҆ди́нъ хрⷭ҇то́съ . =боⷢ҇ .
Г=рѧдѝ и҆са́їе , вᲂзᲂпѝ , сѐ дв҃аѧ и҆́мать во́ чревѣ и҆зба́вителѧ ми́рꙋ . и҆
рᲂди́тъ в̾ верте́пѣ . и҆ бꙋ́детъ и҆́мѧ рᲂжде́ннᲂмꙋ і҆с҃ъ , бг҃ъ с̾ на́ми
є҆мманꙋ́илъ саваѡ́ѳъ .

=кᲂнда́къ , пред̾пра́зднествꙋ . гла́съ , г҃ . Д=в҃аѧ дне́сь превѣ́чнᲂе сло́во
въ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши .
прᲂсла́ви со а҆́нг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до
превѣ́чнаго бг҃а . =и҆́кᲂсъ . Ѽ= ᲂу҆жа́снагѡ вᲂи́стинꙋ , и҆ па́че сло́ва
чꙋдесѐ . є҆́же бы́ти даѧ̀ всѣ́мъ бл҃гᲂстїю , во́ чрево ст҃ы́ѧ дв҃ы вни́де , и҆
въ верте́пѣ рᲂди́тисѧ грѧде́тъ . и҆ въ ꙗ҆́слѣхъ пᲂлᲂжи́тисѧ . ѕвѣзда́ же сегѡ̀
прᲂпᲂвѣ́дꙋетъ свы́ше вᲂлхво́мъ , и҆дꙋ́щимъ на пᲂклᲂне́нїе є҆гѡ̀ с̾ да́ры .
и҆з̾ дале́ча привлача̀ со тща́нїемъ пᲂслѣ́дꙋющаѧ валаа́мᲂвꙋ прᲂрече́нїю .
ре́кшагѡ ѕвѣзда̀ хо́щетъ прᲂвᲂзвѣсти́ти , ѻ҆трᲂча̀ мла́до превѣ́чнаго бг҃а .
=сѣда́ленъ . гла́съ , г҃ . Р=ꙋкᲂпᲂлага́емь ѿ хрⷭ҇та̀ бг҃а , прᲂсвѣти́лъ є҆сѝ
сщ҃е́ннꙋю дш҃ꙋ твᲂю̀ , и҆ мꙋче́нїѧ вᲂи́стинꙋ пᲂлꙋчи́въ бг҃ᲂно́сче . ѕвѣре́й бо
и҆зво́лилъ є҆сѝ ѿ́ мира ѿлꙋчи́ти тѧ , па́влᲂви пᲂдо́бѧсѧ чꙋ́днᲂмꙋ а҆пⷭ҇лꙋ .
тѣ́мже и҆ в̾ ри́мѣ скᲂнча́лъ є҆сѝ ѻ҆́ч҃е мꙋче́нїе . =вⷤ . сла́ва , и҆ ны́нѣ .
К=ра́снагѡ дᲂбро́тᲂю гдⷭ҇а , ражда́ема ви́дѣти хᲂтѧ́ще , прїиди́те прᲂсвѣти́мъ
на́ша ꙗ҆́кѡ ѻ҆де́жды дш҃а . є҆да̀ кто̀ пресвѣ́тлаго би́сера хᲂтѧ̀ внꙋ́трь
прїѧ́ти , не чи́стъ ꙗ҆ви́тсѧ и҆ скве́рненъ ; тѣ́мже в̾ чистᲂтѣ̀ серде́чнѣй ,
пᲂтщи́мсѧ семꙋ̀ прилѣпи́тисѧ .

=пѣ́снь , д҃ . і҆рмо́съ . Д=х҃ᲂмъ пред̾зрѧ̀ прᲂро́къ а҆вва́кꙋмъ , слᲂвесѐ
вᲂплᲂще́нїе прᲂпᲂвѣ́даше глаго́лѧ , внегда̀ прибли́жатсѧ лѣ́та пᲂзна́нъ
бꙋ́деши . внегда̀ прїи́детъ вре́мѧ ꙗ҆ви́шисѧ , сла́ва си́лѣ твᲂе́й гдⷭ҇и .
~Го́ры и҆ хо́лми же , и҆ древа̀ лꙋ́жнаѧ . рѣ́ки и҆ мᲂрѧ̀ , и҆ всѧ́ка дш҃а ,
весе́лїемъ взыгра́йте ны́нѣ приближа́етсѧ спасе́нїе і҆с҃ъ ѿ дв҃ы , во́ градѣ
виѳлїе́мѣ рᲂди́тисѧ . ~Вᲂспрїимѝ прᲂро́че дв҃де ѱалты́рь , и҆ по́й дх҃ᲂмъ
ст҃ы́мъ ꙗ҆́вѣ . ѿ дв҃ы бо ражда́етсѧ , неслїѧ́ннѡ пре́жде денни́цы , и҆́з̾
чрева ѻ҆́ч҃а вᲂсїѧ́выи , гдⷭ҇ь сла́вѣ хрⷭ҇то́съ бг҃ъ . ~Ка́кѡ прїи́метъ тѧ̀
сло́ве ражда́ема пло́тїю , верте́пъ ма́лъ и҆ хꙋ́дъ ; ка́кᲂже пᲂвива́ешисѧ
пелена́ми . ѡ҆дѣва́ѧи нб҃о ѻ҆́блаки ; и҆лѝ ка́кѡ въ ꙗ҆́слѣхъ без̾слᲂве́сныхъ
вᲂз̾лежи́ши ꙗ҆́кѡ млⷣнцъ ;

=ст҃о́мꙋ . і҆рмо́съ , то́йже . О=у҆ѧсни́лъ є҆сѝ заре́ю страда́нїи твᲂи́хъ
зе́млю , сщ҃е́нне и҆гна́тїе , свѧ́зникъ ꙗ҆ви́всѧ . ѡ҆бте́къ бо ꙗ҆́кᲂже сл҃нце ,
лꙋча́ми мꙋче́нїѧ , сꙋмра́къ ѿ вᲂсто́ка ᲂу҆ѧснѧ́ѧ прᲂсвѣти́лъ є҆сѝ . ~Ꙗ҆́кᲂже
па́велъ свѧ́занъ , ѕвѣрьмѝ слᲂве́сными , в̾ ри́мъ теча́ше и҆гна́тїе мꙋ́дре .
но непреста́лъ є҆сѝ , и҆ свѧ́занъ сы́й ᲂу҆твержа́ти цр҃кви . пᲂсыла́ѧ по всѧ̀
гра́ды , всѣ́мъ хрⷭ҇то́вѣмъ і҆єра́рхѡмъ дерза́ти . ~Хрⷭ҇то́въ тщꙋ́сѧ бы́ти ,
хрⷭ҇та̀ є҆ди́нᲂгѡ жела́ю . ве́сь бо хрⷭ҇то́въ є҆́смь , вᲂпїѧ́ше страда́льче .
тᲂгѡ̀ гᲂню̀ , и҆ тᲂгѡ̀ и҆дꙋ̀ дᲂсти́гнꙋти . и҆ сегѡ̀ ра́ди ѻ҆́гнь и҆ ме́чь и҆
ѕвѣ́ри , всѧ̀ терплю̀ , да пᲂлꙋчꙋ̀ є҆́же жи́ти . ~Сладка́ ми ско́рбь , любе́зны
ᲂу҆́зы , за жела́емагѡ , вᲂпїѧ́ше страда́льче . гᲂне́нїѧ ми сладча́йши
ѻ҆те́чества , и҆ сᲂмлѣ́нїѧ мᲂѧ̀ , па́че всѧ́кагѡ весе́лїѧ . бᲂлѣ́зни же ,
па́че всѧ́кагѡ здра́вїѧ тѣле́снагѡ . ~Ѕвѣре́й ми да бꙋ́дꙋтъ ᲂу҆ста̀
закла́нїе , и҆ чрева̀ гро́бᲂве , вᲂпїѧ́ше страда́льче . никто́же
да стꙋжа́етъ , никто́же мѝ да пᲂвели́тъ сїѧ̀ . а҆́зъ бо тщꙋ́сѧ сᲂмлѣ́нъ
бы́ти , ꙗ҆́кᲂже пшени́ца , и҆ хлѣ́бъ ѡ҆брѣ́стисѧ , бг҃ᲂви чи́стъ . =боⷢ҇ . В=ъ
верте́пѣ земле́нѣ рᲂди́тисѧ на́съ ра́ди , бг҃ъ сы́и спᲂдо́билсѧ є҆сѝ ,
ѡ҆бнища́въ бж҃е на́шею нището́ю за млрⷭ҇дїе . и҆ ѿ дв҃ы прᲂше́дъ вᲂплᲂще́нъ .
пребы́въ є҆ди́нъ сн҃ъ ѿ ѻ҆ц҃а и҆ мт҃ре .

=пѣ́снь , є҃ . і҆рмо́съ . Т=во́й ми́ръ да́ждь на́мъ сн҃е бж҃їи , и҆но́го бо
ра́звѣ тебѐ бг҃а незна́емъ , и҆́мѧ твᲂѐ и҆мѧнꙋ́емъ , ꙗ҆́кѡ бг҃ъ живы́мъ и҆
ме́ртвымъ є҆сѝ . ~Да крᲂпѧ́тъ ра́дꙋющесѧ ѻ҆́блацы сла́дᲂсть . ᲂу҆́же бо
приближа́етсѧ гдⷭ҇ь , рᲂди́тисѧ ꙗ҆́кѡ млⷣнцъ , ѿ чи́стыѧ дв҃ы , въ хꙋдѣ́мъ
верте́пѣ . ~Бжⷭ҇твенїи ны́нѣ взыгра́йте прⷪ҇ро́цы бж҃їи . прихо́дитъ бо
хрⷭ҇то́съ и҆́стина , и҆спо́лнити прᲂро́чествїѧ ва́шегѡ бжⷭ҇твенагѡ ꙗ҆зы́ка ,
ражда́ѧсѧ ꙗ҆́кѡ млⷣнцъ . =боⷢ҇ . Є҆=де́ме затвᲂре́ныи мѝ дре́вле , верте́пᲂмъ
ѿве́рзисѧ про́чее . ви́дѧ хрⷭ҇та̀ млⷣнствꙋюща , и҆ во́ градѣ ꙗ҆́кᲂже и҆звᲂлѝ
виѳлїе́мстѣ , ѿ дв҃ы ражда́ющасѧ ѻ҆трᲂкᲂви́цы .

=ст҃о́мꙋ . і҆рмо́съ , то́йже . Т=ако́въ на́мъ пᲂдᲂба́ше а҆рхїєре́й ,
прпⷣбенъ , вѣ́ренъ , нескве́рненъ , неѕло́бивъ , вᲂпїѧ̀ па́велъ .
пред̾написа́ше сщ҃е́нныи ѻ҆́бразъ , сщ҃е́нныхъ тѝ нра́вᲂвъ . ~Свѧ́занъ ведо́мъ
страда́ти ст҃лю , свѧ́занникъ хрⷭ҇то́въ и҆гна́тїе , писа́ше цр҃квамъ и҆
градᲂвѡ́мъ , ᲂу҆твержа́ѧ всѧ̀ во и҆спᲂвѣ́данїе . ~Па́влᲂвѣмъ и҆справле́нїемъ
пᲂревнᲂва́въ , всѧ̀ є҆гѡ̀ бѣды̀ претерпѣ́лъ є҆сѝ , сщ҃еннᲂмꙋ́чениче
дᲂстᲂчꙋ́дне , вᲂсто́чнаѧ свѣ́тлᲂсте , и҆ вече́рнѧѧ ѕвѣздо̀ . ~Жела́нїемъ
пᲂдо́бѧсѧ па́влᲂвѣмъ , ᲂу҆́зы и҆мѣ́ѧ на рꙋкꙋ̀ , ми́ръ ѡ҆бте́клъ є҆сѝ
сщ҃еннᲂмч҃нче , да бл҃гᲂсказа́тель сщ҃е́нными свᲂи́ми страда́нїи ꙗ҆ви́шисѧ
всѣ́мъ . ~Пᲂе́мъ по́двиги твᲂѧ̀ , пᲂчита́емъ ᲂу҆́зы , кажде́нїи , и҆ ѱалмы̀ .
пе́рсть пᲂчита́емъ твᲂи́хъ мᲂще́й , ꙗ҆́кᲂже а҆рама́ты пᲂма́занꙋю мч҃нче ,
сщ҃е́нными твᲂи́ми страда́нїи . =боⷢ҇ . Б=г҃ъ чл҃кѡмъ пᲂдо́бенъ бы́въ ,
и҆з̾ тебѐ млⷣнцъ на́съ ра́ди ражда́етсѧ бг҃ᲂневѣ́сто , и҆ пребыва́етъ ве́сь
неи҆з̾мѣ́ненъ . и҆ пло́тїю ви́дитсѧ бг҃ъ , в̾чл҃чивыисѧ .

=пѣ́снь , ѕ҃ . і҆рмо́съ . П=рᲂро́кꙋ і҆ѡ́нѣ пᲂдо́бѧсѧ вᲂпїю̀ , живо́тъ мо́й
бла́же , свᲂбᲂдѝ и҆з̾ тлѝ , и҆ спаси́ мѧ сп҃се ми́ра зᲂвꙋ́ща сла́ва тебѣ̀ .
~Нб҃о на землѝ нбⷭ҇наго пᲂказꙋ́етъ , ѕвѣздо́ю свѣ́тлᲂю цр҃ѧ , на́съ ра́ди
ражда́ющагᲂсѧ , ѕвѣздᲂче́тцемъ ны́нѣ во́ градѣ дв҃дᲂвѣ . ~Виті́йствꙋетъ , и҆
вᲂпїе́тъ прᲂро́къ ꙗ҆́вѣ . до́ме є҆вфра́фᲂвъ виѳлїе́мѣ , в̾ не́мже ꙗ҆ви́тсѧ
хрⷭ҇то́съ ѿ дв҃ы , и҆гра́й и҆ ликꙋ́й .

=ст҃о́мꙋ . і҆рмо́съ , то́йже . Ꙗ҆́=кѡ вᲂи́стинꙋ жела́телѧ вᲂзлюби́въ
неꙋкло́ннѡ . и҆ ѻ҆́гнь и҆́же к̾ немꙋ̀ вᲂспали́въ разꙋ́мнѣ , и҆гна́тїе . во́дꙋ
и҆мѣ́лъ є҆сѝ в̾ себѣ̀ живꙋ́щꙋю , и҆ глаго́лющꙋю . ~Мꙋче́нїе твᲂеѧ̀ со́вѣсти
и҆спᲂлнѧ́ѧ , недᲂво́ленъ бы́сть , зрѧ̀ ѕвѣре́й стремле́нїѧ не ᲂу҆страши́сѧ .
ꙗ҆́кᲂже пшени́ца хᲂтѧ̀ челюстьмѝ сᲂмлѣ́нъ бы́ти . =ѽ= до́лгаѧ тѝ гᲂне́нїѧ и҆
нерѣши́мыѧ ᲂу҆́зы , ꙗ҆́же в̾ ри́мѣ терза́нїѧ и҆ ѻ҆́гнь тᲂми́телей ,
ни вᲂчто́же вмѣнѧ́ше , сщ҃еннᲂмꙋ́чениче , за свᲂегѡ̀ рачи́телѧ . ~Вельмѝ гᲂрѧ̀
страда́льче любо́вїю хрⷭ҇то́вᲂю , ко ѻ҆гню̀ и҆скꙋше́нїи ꙗ҆́кѡ на́ рᲂсꙋ
ᲂу҆́треннюю теча́ше . ѻ҆́нᲂго пᲂсти́гнꙋти , и҆́же вᲂи́стинꙋ сы́и жела́нїе .
~А҆́ще и҆ пи́ти хрⷭ҇то́вꙋ ча́шꙋ жажда̀ , но пребы́сть вино́ю є҆́же и҆
страда́ти , не́же жи́ти . и҆ вᲂпїѧ́ше , ни что́же мѝ сꙋ́ть сїѧ̀ , къ є҆́же
пᲂлꙋчи́ти ми є҆́же жи́ти . =боⷢ҇ . О=у҆краси́сѧ виѳлїе́мѣ , ᲂу҆гᲂто́висѧ
є҆вфра́фо . и҆́же бо без̾ мт҃ре ѿ ѻ҆ц҃а , и҆ и҆́же без̾ ѻ҆ц҃а и҆з̾ мт҃ре ,
но́ситсѧ и҆ ражда́етсѧ спаса́ѧ на́съ .

=кᲂнда́къ . гла́съ , г҃ . С=вѣ́тлыхъ по́двигъ твᲂи́хъ свѣтᲂно́сныи де́нь ,
пред̾прᲂпᲂвѣ́дꙋетъ всѣ́мъ , въ верте́пѣ ро́ждьшагᲂсѧ . сего́ бо жаждѧ̀ любо́вїю
напита́тисѧ , пᲂтща́лсѧ є҆сѝ ѿ ѕвѣре́й снѣде́нъ бы́ти . сегѡ̀ ра́ди и҆
бг҃ᲂно́сецъ нарече́нъ бы́сть , и҆гна́тїе всемꙋ́дре . =и҆́кᲂсъ . А҆=враа́мъ
ᲂу҆́бѡ и҆нᲂгда̀ сн҃а закала́ше , закла́нїе пред̾вᲂѡ҆бража́ѧ , и҆́же всѧ̀
сᲂдержа́щаго . и҆ ны́нѣ в̾ верте́пѣ тща́щаго рᲂди́тисѧ . ты́ же бг҃ᲂмꙋ́дре ,
всегѡ̀ прине́слъ є҆сѝ самᲂго̀ себѐ , ꙗ҆́кᲂже закᲂле́нїе , и҆ ѕвѣре́мъ снѣ́дь
бы́въ . пшени́ца чиста̀ ꙗ҆ви́сѧ зижди́телю свᲂемꙋ̀ , в̾ жи́тницахъ нбⷭ҇ныхъ
вѣ́чнꙋѧ вᲂи́стинꙋ . и҆ свᲂи́мъ жела́нїемъ питѣ́ѧсѧ . є҆го́же ра́ди всѐ
ѡ҆ста́вль , бг҃ᲂно́сецъ нарече́сѧ и҆гна́тїе всемꙋ́дре .

=пѣ́снь , з҃ . і҆рмо́съ . Ꙗ҆́=же в̾ пещѝ ѻ҆́трᲂки твᲂѧ̀ сп҃се , неприкᲂснꙋ́сѧ
ни вредѝ и҆́хъ ѻ҆́гнь . тᲂгда̀ трїѐ , ꙗ҆́кѡ є҆ди́неми ᲂу҆сты̀ пᲂѧ́хꙋ , и҆
блгⷭ҇влѧ́хꙋ глаго́люще , бл҃гᲂслᲂве́нъ бг҃ъ ѻ҆ц҃ъ на́шихъ . ~Хрⷭ҇то́ва
вᲂплᲂще́нїѧ пᲂказꙋ́ѧ ꙗ҆вле́нїе і҆єремі́ѧ . вᲂпїѧ́ше , на землѝ вᲂпло́щьсѧ
сн҃а ꙗ҆ви́сѧ . хꙋдо́жества же ѡ҆брѣ́те всѧ́къ пꙋ́ть , рᲂжде́исѧ въ виѳлїе́мѣ
ѿ мт҃ре . ~Сѐ ѿ ко́рене і҆єссе́ѡва прᲂзѧбѐ же́ѕлъ , цвѣ́тъ вᲂсїѧва́ѧ
хрⷭ҇та̀ . и҆ на не́мъ ны́нѣ ражда́емѣ в̾ верте́пѣ , дх҃ъ пᲂчі́етъ ра́зꙋма и҆
сᲂвѣ́та , и҆ бжⷭ҇твенагѡ видѣ́нїѧ . ~Оу҆слы́шимъ слᲂве́съ сщ҃е́нныхъ . гдⷭ҇ь
ражда́етсѧ , ѻ҆трᲂча̀ на́съ ра́ди . є҆мꙋ́же вла́сть на ра́мѣ бы́сть , и҆
нарица́етсѧ а҆́нг҃лъ , сᲂвѣ́та вели́ка ѻ҆́ч҃а , ѡ҆блада́ѧи смире́нїемъ
хрⷭ҇то́съ .

=ст҃о́мꙋ . і҆рмо́съ , то́йже . Н=е и҆мѧ́ше ѻ҆гнѧ̀ любᲂве́щна в̾ себѣ̀
и҆гна́тїе . во́дꙋ же жи́вꙋ па́че , и҆ глаго́лющꙋю . во́дꙋ зᲂвꙋ́щꙋю , грѧдѝ
ко ѻ҆ц҃ꙋ . вᲂдѣ̀ текꙋ́щей , ꙗ҆́же ѿ жи́зни в̾ жи́знь превᲂдѧ́щей на́съ .
~И҆́же ѕвѣре́й зꙋ́бы речѐ , да бꙋ́дꙋтъ ми меча̀ и҆ ѻ҆рꙋ́жїѧ и҆ закла́нїѧ .
гро́бъ же мѝ , льво́вы ᲂу҆тро́бы . и҆ ѻ҆́гнь да пᲂѧ́стъ мᲂѧ̀ , пре́жде тлѝ
даро́въ ѡ҆ста́нки . ~Мнѣ̀ сладка̀ сме́рть речѐ , сладка́ ми всѧ̀ трꙋдо́въ
бᲂлѣ́зненаѧ , ѕвѣ́рїе кра́снїи . рᲂса́ ми ѻ҆́гнь є҆́сть се́й , а҆́ще є҆́же
жи́ти сᲂпрᲂти́влюсѧ . тѣ́мже и҆ тщꙋ́сѧ ᲂу҆́мрети , да живꙋ̀ со хрⷭ҇то́мъ . ~Є҆же
жи́ти мнѣ̀ , нѣ́сть рачи́тельнѡ въ тѣлесѝ , дх҃ᲂмъ бо жи́ти жела́ю . мнѣ̀ є҆́же
жи́ти хрⷭ҇то́съ , бжⷭ҇твенᲂе жела́нїе . к̾ немꙋ̀ и҆дꙋ̀ , тᲂгѡ̀ жела́ю любѧ̀ ,
тᲂгѡ̀ пᲂлꙋчи́ти надѣ́юсѧ . =боⷢ҇ . И҆́=же прᲂро́кѡмъ дре́вле пᲂказа́выисѧ ,
приближа́етмисѧ млⷣнцъ ѿ дв҃ы рᲂжде́исѧ , ра́дꙋетсѧ а҆да́мъ , и҆ пра́баба
є҆́вва , бᲂлѣ́зней разрѣ́шшисѧ . и҆ сликꙋ́етъ дв҃дъ ражда́ющїѧ ѻ҆ц҃ъ .

=пѣ́снь , и҃ . і҆рмо́съ . Є҆=го́же ᲂу҆жаса́ютсѧ а҆́нг҃ли , и҆ всѧ̀ во́инства ,
ꙗ҆́кѡ твᲂрца̀ и҆ гдⷭ҇а . по́йте сщ҃е́ннїи , прᲂсла́вите ѻ҆́трᲂцы . блгⷭ҇ви́те
лю́дїе , и҆ превᲂзнᲂси́те во всѧ̀ вѣ́ки . ~Гдⷭ҇ь прихо́дитъ , стра́ннымъ
ржⷭ҇тво́мъ ꙗ҆́вѣ во свᲂѧ̀ , прїи́мемъ є҆гѡ̀ . ꙗ҆́кѡ да ᲂу҆стра́ньшїѧсѧ
ра́йстѣй пи́щи , па́ки присво́итъ , ражда́ѧсѧ в̾ верте́пѣ . ~Сѐ вᲂз̾ва́нїе
на́ше прихо́дитъ , вᲂз̾гласи́мъ пѣ́сни ра́дᲂстныѧ со тща́нїемъ . и҆ вᲂспᲂе́мъ
со́ гласᲂмъ пред̾пра́здньственаѧ , въ ма́лѣмъ в̾мѣща́ющемꙋсѧ верте́пѣ . ~Ꙗ҆́кᲂже
ѡ҆бѣща́сѧ гдⷭ҇ь , и҆спо́лни ᲂу҆́бѡ , ѿ сѣ́мене да́въ на́мъ дв҃дᲂва , свᲂю̀ мт҃рь
дв҃ꙋ . и҆з̾ неѧ́же млⷣнцъ , пло́тїю рᲂди́сѧ во́ градѣ виѳлїе́мстѣ , па́че
слᲂвесѐ .

=ст҃о́мꙋ . і҆рмо́съ , то́йже . П=ѣ́тъ бꙋ́ди и҆гна́тїи бжⷭ҇твеныи ст҃ль ,
сꙋгꙋ́бѡ вѣнчава́емь , ꙗ҆́кѡ мч҃нкъ и҆ па́стырь . страда́ бо сы́и за любо́вь
бж҃їю , жела́ѧ вᲂз̾желѣ́нъ бы́ти , пᲂстрада́ти не ѿмета́шесѧ . ~Тече́нїи
вѣ́рными ꙗ҆́кѡ сл҃нце , зе́млю бжⷭ҇твенꙋю прете́клъ є҆сѝ ѿ кᲂне́цъ небе́съ . и҆
заше́дъ незахᲂди́мѡ ѿ землѝ ко хрⷭ҇тꙋ̀ , ѡ҆блиста́еши ми́рᲂви свѣ́тъ
нетлѣ́нїѧ . ~Жажда̀ ча́ши стрⷭ҇ти хрⷭ҇то́вы , свѧ́занъ теча́ше и҆гна́тїе
мꙋ́дре . и҆ дᲂсти́гъ тече́нїе , непреста́лъ є҆сѝ вᲂпи́ти , жа́ждꙋ жа́жденъ
бы́ти хрⷭ҇то́ви во́ вѣки . =Ѽ= любвѐ и҆ теплᲂты̀ , бжⷭ҇твенагѡ раче́нїѧ ,
жела́нїемъ распѧ́тсѧ , и҆ живе́тъ рачи́телю . жа́ждетъ є҆́же вᲂз̾желѣ́нъ
бы́ти , и҆ лю́битъ вᲂз̾лю́бленъ бы́ти . за є҆́же па́ки жи́въ бы́ти . ᲂу҆́мрети
и҆звᲂлѧ́ѧ . ~Пе́рсть ѿло́жь невеще́ственѡ , къ сꙋ́щемꙋ ᲂу҆́мъ в̾пери́лъ є҆сѝ .
жела́ѧ рачи́телѧ . то́й бо є҆́сть при́снᲂе жела́нїе , и҆ и҆́стиннаѧ
мꙋ́дрᲂсть , и҆ жи́знь бꙋ́дꙋщимъ . =боⷢ҇ . Ѕ=вѣзда̀ вᲂсїѧ̀ хрⷭ҇то́съ
ѿ і҆а́кѡва , и҆ вᲂлсвѝ стека́ютсѧ во́ градъ виѳлїе́мскїи , пѣ́ти пᲂчита́ти .
и҆ пᲂклᲂни́тисѧ є҆мꙋ̀ , рᲂжде́ннᲂмꙋ и҆з̾ лᲂже́снъ , чⷭ҇тыѧ бцⷣы .

=пѣ́снь , ѳ҃ . і҆рмо́съ . Ж=ивᲂно́сныи и҆сто́чникъ прⷭ҇нѡ текꙋ́щь ,
свѣтᲂно́сно свѣти́ло бл҃гᲂда́ти , цр҃кᲂвь ѡ҆дш҃евле́ннꙋю , пᲂкро́въ сла́вныи ,
нб҃сѐ и҆ землѝ прᲂстра́ннѣйшꙋю , бцⷣꙋ чⷭ҇тꙋю велича́емъ . ~Съ патрїа́рхи ,
и҆ пра́ведными всѣ́ми , и҆ со ст҃ы́ми прⷪ҇ро́ки взыгра́емъ , ѿ дв҃ы гдⷭ҇ь
і҆с҃ъ , и҆збавле́нїе , прᲂсвѣще́нїе , и҆ жи́знь и҆ спасе́нїе , ны́нѣ
во́ градѣ давы́дᲂвѣ ражда́етсѧ . ~Оу҆́же бжⷭ҇твенагѡ сло́ва вᲂплᲂще́нїѧ ,
всѣ́мъ ѿверзо́шасѧ ꙗ҆́вѣ пред̾две́рїѧ . нб҃са̀ ра́дꙋйтесѧ , а҆́нг҃ли
в̾зыгра́йте . и҆ да весели́тсѧ землѧ̀ съ челᲂвѣ́ки , с̾ па́стырьми и҆ вᲂлхвы̀ ,
дх҃ᲂмъ . ~Но́ситъ хрⷭ҇та̀ ꙗ҆́кᲂже мѵ́рѡ не и҆злива́емᲂе , дв҃ца разꙋ́мнаѧ
ча́ша . и҆ сїѐ пред̾и҆́детъ въ верте́пѣ и҆з̾лїѧ́ти дх҃ᲂмъ ꙗ҆́вѣ . ꙗ҆́кѡ
да напо́лнитъ бл҃гᲂꙋха́нїѧ є҆гѡ̀ дш҃а на́ша .

=ст҃о́мꙋ . і҆рмо́съ , то́йже . П=резри́тель до́льнихъ и҆гна́тїи , и҆
слꙋжи́тель вы́шнихъ та́инъ , ꙗ҆́кѡ слꙋ́жбꙋ непᲂро́чнꙋ с̾верша́ѧ . и҆
сᲂверша́емь , слꙋ́житъ себѐ мꙋче́нїемъ . и҆ к̾ ѕвѣре́мъ и҆ ѻ҆гню̀ гᲂто́витсѧ .
~И҆́же по ѻ҆́бразꙋ любѧ̀ ѡ҆блещи́сѧ , ве́тхїи ѻ҆́бразъ и҆з̾мѣни́лъ є҆сѝ .
тѣ́мже но́вᲂстїю а҆ не ве́тхᲂстїю , первᲂзра́чнагѡ ѻ҆́браза дᲂбро́тꙋ
вᲂспрїе́мъ , хрⷭ҇то́ви сᲂвᲂдвᲂрѧ́ешисѧ . ~Сщ҃е́ннꙋю твᲂю̀ ѻ҆де́ждꙋ сщ҃е́нне ,
сщ҃е́ннѣйшꙋ сᲂдѣ́ла страда́нїи свᲂи́ми . тѣ́мже и҆ вѣне́цъ сꙋгꙋ́бъ
вᲂспрїе́мъ , съ мч҃нки пᲂе́ши и҆ па́стыри , сщ҃еннᲂмч҃нче хрⷭ҇то́въ ,
бл҃гᲂда́телѧ . ~Пшени́ца чиста̀ є҆́смь глаго́лаше , и҆ ѿ зꙋ́бъ ѕвѣри́ныхъ
смила́юсѧ , да хлѣ́бъ бꙋ́дꙋ сщ҃е́ннѣ сᲂверша́емь , рачи́телю и҆ бг҃ꙋ
честнѣ́йши . є҆го́же и҆ любѧ̀ , ᲂу҆́мрети не ѿмета́юсѧ . ~Непристꙋ́пнымъ
свѣ́тᲂмъ ѡ҆сїѧва́емь , и҆ в̾ вы́шнихъ ѻ҆би́телехъ вᲂдвᲂрѧ́ѧсѧ , сщ҃е́нныи
и҆гна́тїе , бг҃ᲂви и҆ зижди́телю свᲂемꙋ̀ ѡ҆ ста́дѣ свᲂе́мъ при́снѡ мᲂли́сѧ ,
непреста́ннѡ мо́лимсѧ . =боⷢ҇ . Р=а́дꙋисѧ чⷭ҇таѧ , бж҃їи гра́де ѡ҆дш҃евле́ныи ,
в̾ него́же бг҃ъ в̾мѣсти́тисѧ и҆зво́ли . не ѡ҆ста́вль бо го́рнихъ в̾ тѧ̀
в̾сели́сѧ , ꙗ҆́кѡ до́ждь на́ землю бг҃ᲂрᲂди́тельнице , ѡ҆бно́вль менѐ
ᲂу҆тро́бᲂю твᲂе́ю .

=свѣти́ленъ . С=ло́во пребез̾нача́льнᲂе , бж҃їѧ премꙋ́дрᲂсть . неи҆зрече́ннᲂю
бл҃гᲂстїю землены́мъ бесѣ́дᲂвавъ , ᲂу҆ча̀ дре́вле лю́ди , в̾ рꙋкꙋ̀ держа́ше тѧ̀
и҆гна́тїе бг҃ᲂно́се . по́ бз҃ѣ же по́живъ , мꙋче́нїе про́йде страда́нїѧ
ра́дꙋѧсѧ . =сла́ва , и҆ ны́нѣ , пред̾пра́зднествꙋ . О=у҆краси́сѧ виѳлїе́мѣ
но́вᲂе жили́ще , ꙗ҆́сли и҆ верте́пъ . па́стырїе , со́ньмища . вᲂлсвѝ
ѿ вᲂсто́къ , внѐ , пред̾вари́те ѕвѣ́зднᲂю свѣ́тлᲂстїю . дв҃аѧ бо ᲂу҆́же
всесᲂверше́наго ꙗ҆́кѡ млⷣнца в̾ то́мъ ражда́етъ .

Н=а хвали́тѣхъ , стⷯры . гла́съ , ѕ҃ . поⷣ . а҆́=нг҃льскїѧ пред̾и҆ди́те
си́лы . ~Ѕвѣзда̀ вᲂсїѧ̀ ѿ і҆а́кѡва въ верте́пѣ , прїи́демъ и҆ мы̀
пред̾пра́здньственаѧ с̾верша́юще , теце́мъ с̾ вᲂлхвы̀ , с̾ па́стырьми и҆́демъ .
ви́димъ бг҃а в̾ пелена́хъ , ви́димъ дв҃ꙋю дᲂѧ́щꙋ . Ѽ ᲂу҆жа́сно видѣ́нїе , цр҃ь
і҆и҃левъ хрⷭ҇то́съ прихо́дитъ . ~Го́ры сла́дᲂсть да ка́плютъ , се́бо прихо́дитъ
бг҃ъ ѿ ю҆́га . ꙗ҆зы́цы пᲂбѣжда́йтесѧ . ра́дꙋйтесѧ прᲂро́цы , патрїа́рси
и҆гра́йте . чл҃цы вᲂсплещи́те рꙋка́ми . крѣ́пкїи и҆ вели́кїи кн҃зь ,
хрⷭ҇то́съ ражда́етсѧ , цр҃ь нб҃се́мъ , на́ землю прихо́дитъ . =Ѿ= землѝ
вᲂзнᲂсѧ̀ чл҃чество , зижди́тель прїи́де , црⷭ҇кїи ѡ҆бнᲂвлѧ́ѧ па́ки ѻ҆́бразъ .
с̾ра́дꙋйтесѧ го́рнихъ си́лы , и҆ вᲂспо́йте . вражды̀ средᲂстѣ́нїе разᲂри́сѧ .
прїи́де є҆мꙋ́же прилѣжа́ше , бг҃ъ чл҃къ быва́етъ , цр҃ь і҆и҃левъ хрⷭ҇то́съ бг҃ъ
на́шъ . ~Грѧдѝ і҆и҃лю тѧжкᲂсе́рдыи , ѿве́рзи и҆́же в̾ дш҃и твᲂе́й
над̾лежа́щїи ѻ҆́блакъ . пᲂзна́й сᲂзда́телѧ в̾ верте́пѣ ражда́ющасѧ . се́й
ꙗ҆зы́кѡмъ ча́ѧнїе , се́й разᲂри́тъ пра́здники твᲂѧ̀ . вᲂпи́ти бо
непᲂвинꙋ́ешисѧ , цр҃ь і҆и҃левъ хрⷭ҇то́съ прихо́дитъ . =сла́ва . гла́съ ,
то́йже . П=риближа́етсѧ хрⷭ҇то́съ , виѳлїе́мѣ пред̾ ᲂу҆гᲂто́ви верте́пъ ,
ᲂу҆́же ꙗ҆зы́кѡмъ спасе́нїе ѡ҆зарѧ́етъ . ᲂу҆гᲂто́ви ꙗ҆́сли , па́стырей
сᲂберѝ , призᲂвѝ вᲂлхвы̀ ѿ перси́ды . во́инства беспло́тныхъ ᲂу҆мо́въ
вᲂз̾зᲂви́те , цр҃ь нб҃се́мъ хрⷭ҇то́съ прихо́дитъ . =и҆ ны́нѣ . гла́съ ,
то́йже . З=а́висть же и҆ ѻ҆́гнь пᲂѧ́стъ тѧ̀ безꙋ́мне , преле́стниче вᲂи́стинꙋ ,
и҆ зако́ннаѧ клѧ́тва . се́бо дв҃аѧ и҆са́їѧ прᲂречѐ и҆мѣ̀ во́ чревѣ , и҆
в̾ ꙗ҆́слѣхъ вᲂсклᲂни́тъ цр҃ѧ . и҆́мже всѝ ѿ кᲂлѣ́на і҆ꙋ́дᲂва си́льнїи
скᲂнча́ютсѧ .

Н=а стихо́внѣ , стихѣ́ры . гла́съ , д҃ . В=иѳлїе́мѣ ᲂу҆краша́йсѧ , вᲂспо́й
гра́де сїѡ́не . ра́дꙋисѧ пꙋсты́не , пред̾ѡ҆брꙋча́ющи ра́дᲂсть . ѕвѣзда́ бо
предъи́детъ въ виѳлїе́мъ , вᲂз̾вѣща́ющи хᲂтѧ́щаго рᲂди́тисѧ хрⷭ҇та̀ . и҆
верте́пъ прїе́млетъ , невмѣсти́маго вездѣ̀ . и҆ ꙗ҆́сли гᲂто́вѧтсѧ вᲂспрїѧ́ти
жи́знь вѣ́чнꙋю . тᲂмꙋ̀ всѝ вᲂспᲂе́мъ , и҆ вᲂзᲂпїе́мъ , спасѝ дш҃а на́ша і҆с҃е
бж҃е , вᲂплᲂти́выисѧ на́съ ра́ди .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Х=рⷭ҇то́съ прихᲂдѧ́и ꙗ҆́вѣ бг҃ъ на́шъ , прїи́детъ и҆ не ᲂу҆кᲂсни́тъ .
ѿ неи҆скꙋсᲂбра́чныѧ ѻ҆трᲂкᲂви́цы ꙗ҆ви́тсѧ , въ верте́пѣ же про́чее препᲂчі́етъ ,
и҆ въ ꙗ҆́слѣхъ без̾слᲂве́сныхъ . є҆го́же нев̾мѣща́етъ нб҃о , вᲂспрїими́те
хᲂтѧ́щаго пелена́ми пᲂви́тисѧ в̾ ва́съ . и҆́же сло́вᲂмъ раз̾рѣ́шшаго на́съ
ѿ без̾слᲂве́сїѧ . ѕвѣзда̀ вᲂз̾вѣща́етъ , вᲂлсвѝ кла́нѧютсѧ , па́стыри
свирѧ́ютъ , чꙋ́до зрѧ́ще стра́шно . и҆ а҆́нг҃ли вᲂспѣва́ютъ на землѝ , ви́дѧще
и҆збавле́нїе ро́да на́шегѡ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . И҆=са́їе ликꙋ́й , сло́во бж҃їе вᲂспрїе́мъ .
прᲂрцы̀ ѡ҆ ѻ҆трᲂкᲂви́цѣ мр҃і́и . кꙋпина̀ гᲂрѧ́ше ѻ҆гне́мъ бжⷭ҇тва̀ , и҆
несгара́ше . виѳлїе́мѣ гᲂто́висѧ , ѿве́рзи врата̀ є҆де́ме . и҆ вᲂлсвѝ
и҆ди́те , ви́дѣти спасе́нїе въ ꙗ҆́слѣхъ пᲂвива́емо . є҆го́же ѕвѣзда̀ пᲂказа̀
верхꙋ̀ верте́па , жизнᲂда́вца гдⷭ҇а , спаса́ющагѡ ро́да на́шегѡ .

=сла́ва , ст҃о́мꙋ . гла́съ , д҃ . С=то́лпъ ѡ҆дш҃евле́нъ , и҆ дх҃нᲂве́нныи
ѻ҆́бразъ , мᲂле́бныи тво́й наста̀ пра́здникъ бг҃ᲂно́се и҆гна́тїе . та́инства
твᲂѧ̀ , и҆ до́блести твᲂѧ̀ прᲂпᲂвѣ́даѧ . є҆́же за вѣ́рꙋ , да́же и҆ до́ крᲂве
прᲂтивле́нїе . бл҃же́нныи ѻ҆́нъ и҆ приснᲂпа́мѧтныи гла́съ , є҆́же ꙗ҆́кѡ
пшени́ца є҆́смь бж҃їѧ глаго́лющїи , и҆ зꙋбы̀ ѕвѣри́ными смила́юсѧ . тѣ́мже
пᲂдо́бникъ страсте́мъ хрⷭ҇та̀ свᲂегѡ̀ бы́въ , мᲂлѝ спасти́сѧ дш҃а́мъ на́шимъ .

=и҆ ны́нѣ . гла́съ , ѕ҃ . В=ерте́пе ᲂу҆гᲂто́висѧ , а҆́гница бо прихо́дитъ
до́ждь нᲂсѧ́щи хрⷭ҇та̀ . ꙗ҆́сли же прїими́те , и҆́же сло́вᲂмъ разрѣ́шшаго
без̾слᲂве́снагѡ дѣѧ́нїѧ , на́съ землены́хъ . па́стырїе свирѧ́юще
пᲂслꙋшествꙋ́йте чꙋ́до стра́шнᲂе . и҆ вᲂлсвѝ ѿ перси́ды , ѕла́то и҆ лива́нъ и҆
сми́рнꙋ , цр҃ю принеси́те . ꙗ҆́кѡ ꙗ҆ви́сѧ гдⷭ҇ь ѿ дв҃ы мт҃ре . к̾ немꙋ́же и҆
прекло́ньшисѧ ра́бски мт҃и пᲂклᲂни́сѧ , и҆ вѣща́ше к̾ держи́мᲂмꙋ рꙋка́ма є҆ѧ̀ ,
ка́кѡ в̾сѣ́ѧмисѧ ; и҆лѝ ка́кѡ мѝ прᲂзѧбѐ , и҆зба́вителю мо́й гдⷭ҇и .

Н=а часѣ́хъ , т=рᲂпа́рь , пред̾пра́зднествꙋ . сла́ва , ст҃о́мꙋ . и҆ ны́нѣ ,
боⷢ҇ , часо́въ . ~по ѻ҆́ч҃е на́шъ , кᲂнда́къ , пред̾пра́зднествꙋ є҆ди́нъ
на всѣ́хъ часѣ́хъ .

Н=а литꙋргі́и , б=л҃же́нна , ѿ кано́на , пред̾пра́з днествꙋ , пѣ́снь г҃ ,
со і҆рмᲂсо́мъ , на д҃ . =и҆= ст҃о́мꙋ , пѣ́снь ѕ҃ , на д҃ . =прᲂки́менъ , ѱл҃о́мъ
дв҃дᲂвъ . в=ᲂз̾весели́тсѧ пра́ведникъ ѡ҆́ гдⷭ҇ѣ , и҆ ᲂу҆пᲂва́етъ на́нь .
=сти́хъ . ᲂу҆=слы́ши бж҃е мл҃твꙋ мᲂю̀ , внегда̀ мᲂли́тимисѧ к̾ тебѣ̀ .
=а҆пⷭ҇лъ , к=ъ є҆вре́ѡмъ . заⷱ҇ , та҃і . =а҆ллилꙋ́їѧ . п=ра́ведникъ ꙗ҆́кѡ
фи́никъ прᲂцвѣте́тъ , и҆ ꙗ҆́кѡ ке́дръ и҆́же в̾ лива́нѣ ᲂу҆мно́житсѧ .
=є҆ѵⷢ҇а́лїе , ѿ =ма́рка . заⷱ҇ , м҃а . =прича́стенъ . в=ъ па́мѧть вѣ́чнꙋю
бꙋ́детъ пра́ведникъ .

