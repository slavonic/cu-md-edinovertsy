=МЦⷭ҇А ТОГО́ЖЕ ВЪ К҃В ДН҃Ь=

=пред̾пра́зднество ржⷭ҇твꙋ̀ хрⷭ҇то́вꙋ . =и҆= ст҃ы́ѧ великᲂмꙋ́ченицы
а҆настасі́и , фармакᲂлитрі́е . =В=е́черъ , на гдⷭ҇и вᲂзва́хъ , стихѣ́ры .
пред̾пра́з днествꙋ , г҃ . и҆ ст҃ѣ́й , г҃ . стⷯры , пред̾пра́зднествꙋ . гла́съ ,
а҃ . поⷣ . п=рехва́льнїи мч҃нцы . ~Землѧ̀ всѧ̀ зрѧ́щи ꙳ бж҃їе схᲂжде́нїе
весели́тсѧ .꙳ вᲂлсвѝ тᲂмꙋ̀ да́ры прино́сѧтъ .꙳ нб҃о свы́ше вѣща́етъ ѕвѣздо́ю .꙳
а҆́нг҃ли сла́вѧтъ ,꙳ па́стырїе свирѧ́юще дивѧ́тсѧ .꙳ ꙗ҆́сли тᲂгѡ̀
пᲂд̾е́млютъ ,꙳ ꙗ҆́кᲂже престо́лъ ѻ҆гнено́сныи ,꙳ ра́дꙋисѧ мт҃и , сїѧ̀ ви́дѧщи .
~Свѣ́тъ во ѿкрᲂве́нїе ꙗ҆зы́кѡмъ ,꙳ прише́лъ є҆сѝ ѡ҆блᲂжи́мь ,꙳ сн҃е мо́й
без̾нача́льне ,꙳ ѿ ѻ҆ц҃а без̾нача́льна .꙳ несказа́ннѡ ржⷭ҇тво̀ ,꙳ ѡ҆бᲂгати́ти
грѧде́ши ꙳ ѡ҆бнища́вшее чл҃чество нището́ю ,꙳ є҆ю́же ѡ҆блᲂжи́мь є҆сѝ .꙳
вᲂспѣва́ю гдⷭ҇и твᲂѐ млрⷭ҇дїе . ~Ꙗ҆́кѡ младе́нца мѧ̀ зрѧ́щи ,꙳ на твᲂи́хъ
пᲂчива́юща мт҃и дла́нѣхъ ,꙳ вᲂз̾весели́сѧ .꙳ прїидо́хъ бо бᲂлѣ́знь всю̀ ѿѧ́ти
а҆да́мᲂвꙋ .꙳ є҆́же пᲂстрада̀ ꙳ ѕло́бнымъ сᲂвѣ́тᲂмъ ѕмі́ѧ .꙳ ѿ́ древа вкꙋ́шъ ,꙳
и҆ пи́щи внѣ̀ бы́въ ра́йскїѧ .

=и҆́ны , стⷯры . ст҃ѣ́й , мч҃нцѣ . гла́съ , и҃ . поⷣ . ч=то́ тѧ и҆менꙋ́емъ .
~Мирска́ѧ кра́снаѧ небре́гши ,꙳ и҆ к̾ си́мъ пло́ти свᲂе́й вᲂзбрани́вши .꙳ всю̀
себѐ вдала̀ є҆сѝ слꙋжи́ти бг҃ᲂлѣ́пнѡ ст҃ы́мъ ,꙳ и҆́же во страда́нїи
сꙋ́щимъ .꙳ страда́нїи тѣ́хъ распытꙋ́ющи ,꙳ и҆ къ мꙋ́жествꙋ мꙋ́дренѡ ,꙳ слᲂвесы̀
премꙋ́дрыми пᲂмазꙋ́ющи ,꙳ мᲂлѝ спасти́сѧ дш҃а́мъ на́шимъ . ~Бᲂга́тство ни́щимъ
ᲂу҆дᲂвли́ла є҆сѝ сме́ртнᲂе честна́ѧ ,꙳ вѣ́чнꙋющаѧ те́плѣ взыскꙋ́ющи .꙳ и҆
хрⷭ҇то́вымъ стᲂпа́мъ бжⷭ҇твенымъ ꙳ неꙋкло́ннᲂю вѣ́рᲂю ꙳ пᲂслѣ́дꙋющи вᲂпїѧ́ше ,꙳
ᲂу҆ѧ́звихсѧ твᲂи́мъ жела́нїемъ без̾сме́ртне .꙳ твᲂи́мъ страда́нїемъ мѧ̀
сᲂѡ҆бра́знꙋ ,꙳ и҆ сла́вы бжⷭ҇твеныѧ сᲂприча́стницꙋ пᲂкажѝ . ~Стрⷭ҇ть
претерпѣ́вши бл҃же́ннꙋю ,꙳ стра́сти на́ша а҆настасі́е вᲂи́стинꙋ ѡ҆мыва́еши ,꙳
ка́плѧми и҆сцѣле́нїи твᲂи́хъ при́снѡ .꙳ тѣ́мже тѧ̀ по́ дᲂлгꙋ ᲂу҆бл҃жа́емъ ,꙳ и҆
любо́вїю пра́зднꙋемъ , па́мѧть твᲂю̀ .꙳ пᲂклᲂнѧ́емсѧ мᲂще́мъ ,꙳ сщ҃е́нїе
пᲂчерпа́юще .꙳ мᲂлѝ спасти́сѧ дш҃а́мъ на́шимъ . =сла́ва . гла́съ , є҃ . В=ъ
пред̾пра́зднественыи де́нь дне́сь , в̾чл҃ченїѧ хрⷭ҇та̀ бг҃а , прехва́льнаѧ
мч҃нца прᲂвᲂсїѧ̀ а҆настасі́ѧ . и҆ сѐ дв҃аѧ в̾ виѳлїе́мъ и҆́детъ , млⷣнца
пелена́ми по́вита пᲂлᲂжи́ти в̾ ꙗ҆́слѣхъ без̾слᲂве́сныхъ , свᲂбᲂжда́юща на́съ
ѿ пе́рвыѧ клѧ́твы , и҆ спаса́юща дш҃а на́ша . =и҆ нн҃ѣ . гла́съ , то́йже .
Н=естенѝ і҆ѡ́сифе , зрѧ̀ мᲂи́хъ лᲂже́снъ . ᲂу҆́зриши бо ражда́емᲂе ѿ менѐ и҆
вᲂз̾ра́дꙋешисѧ , и҆ ꙗ҆́кѡ бг҃ꙋ пᲂклᲂни́шисѧ . бцⷣа гл҃аше к̾ свᲂемꙋ̀
ѡ҆брꙋ́чникꙋ , и҆дꙋ́щи рᲂди́ти хрⷭ҇та̀ . сїю̀ вᲂспᲂе́мъ гл҃юще , ра́дꙋисѧ
ѡ҆бра́дᲂваннаѧ с̾ тᲂбо́ю гдⷭ҇ь , и҆ тебѐ ра́ди с̾ на́ми .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Ликꙋ́й
сїѡ́не .꙳ верте́пе ᲂу҆краси́сѧ .꙳ виѳлїе́мѣ гᲂто́висѧ .꙳ се́бо дв҃аѧ ꙳ рᲂди́ти
грѧде́тъ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Г=рѧде́тъ хрⷭ҇то́съ ,꙳ лꙋка́вагѡ сᲂкрꙋши́ти ,꙳ и҆ сꙋ́щїѧ во тмѣ̀ прᲂсвѣти́ти ,꙳
и҆ разрѣши́ти свѧ́заныѧ ,꙳ пꙋ́ть сᲂтвᲂри́те є҆мꙋ̀ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . П=о́йте ѻ҆те́чествїѧ ꙗ҆зы́къ ,꙳ хвалꙋ̀ и҆ сла́вꙋ .꙳
вᲂлсвѝ с̾ да́ры ,꙳ па́стырїе свирѧ́юще ,꙳ ᲂу҆се́рднѡ пᲂспѣши́те .

=сла́ва , ст҃ѣ́й . гла́съ , д҃ . Ж=ивᲂно́снагѡ вᲂскрⷭ҇нїѧ хрⷭ҇то́ва ,
тезᲂи҆мени́та бы́вши . честны́мъ житїе́мъ зва́нїе разли́чнѡ наслѣ́дᲂвала
є҆сѝ . и҆ є҆стество̀ ᲂу҆крѣ́пльши , и҆ вмꙋжи́вшисѧ смы́слᲂмъ , багрѧни́цꙋ
и҆стка́ла є҆сѝ ѡ҆багре́нїемъ крᲂве́й твᲂи́хъ . и҆ цр҃ски ꙗ҆́кᲂже ски́петро
крⷭ҇тъ держа́щи , съ бг҃ᲂмъ и҆ сп҃сᲂмъ црⷭ҇твꙋеши , а҆настасі́е всебл҃же́ннаѧ .
тᲂгѡ̀ мᲂлѝ , и҆ на́мъ ѡ҆блиста́тисѧ бжⷭ҇твенᲂю сла́вᲂю . =и҆ ны́нѣ . гла́съ ,
то́йже . В=иѳлїе́мѣ гᲂто́висѧ . вᲂспо́й гра́де сїѡ́не . ра́дꙋисѧ пꙋсты́не ,
пред̾ѡ҆брꙋчи́вши ра́дᲂсть . ѕвѣзда́ бо пред̾грѧде́тъ , в̾ виѳлїе́мѣ
вᲂз̾вѣща́ющи хᲂтѧ́ща рᲂди́тисѧ хрⷭ҇та̀ . и҆ верте́пъ прїе́млетъ невмѣсти́маго
вездѣ̀ . и҆ ꙗ҆́сли гᲂто́вѧтсѧ . вᲂспрїѧ́ти живо́тъ вѣ́чныи . тᲂмꙋ̀ всѝ
вᲂспᲂе́мъ , и҆ вᲂзᲂпїе́мъ спасѝ дш҃а на́ша і҆с҃е бж҃е , вᲂплᲂти́выисѧ на́съ
ра́ди .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . А҆́=гница твᲂѧ̀ і҆с҃е а҆настасі́ѧ , зᲂве́тъ ве́лїемъ гла́сᲂмъ .
тебѐ женишѐ мо́й лю́бѧщи , и҆ и҆́щꙋщи страждꙋ̀ . и҆ сраспина́юсѧ , и҆
спᲂгреба́юсѧ кр҃ще́нїемъ твᲂи́мъ . и҆ страждꙋ̀ тебѐ ра́ди , и҆ ᲂу҆мира́ю
наде́ждꙋ и҆мѣ́ѧ на тѧ̀ , ꙗ҆́кѡ да црⷭ҇твꙋю съ тᲂбо́ю , и҆ живꙋ̀ ᲂу҆ тебѐ . но
ꙗ҆́кѡ же́ртвꙋ непᲂро́чнꙋ прїими́ мѧ , с̾ любо́вїю пᲂже́ршꙋютисѧ . тᲂѧ̀
мл҃твами хрⷭ҇тѐ бж҃е спасѝ дш҃а на́ша . =сла́ва , и҆ ны́нѣ .
пред̾пра́зднествꙋ . Г=ᲂто́висѧ виѳлїе́мѣ , ѿве́рзисѧ всѣ́мъ є҆де́ме .
красꙋ́йсѧ є҆вфра́фо , ꙗ҆́кѡ дре́во живо́тнᲂе въ верте́пѣ прᲂцвѣтѐ ѿ дв҃ы .
ра́й бо тᲂѧ̀ чре́во ꙗ҆ви́сѧ мы́сленыи , в̾ не́мже бжⷭ҇твеныи са́дъ . ѿ него́же
ꙗ҆́дше жи́ви бꙋ́демъ , а҆ не ꙗ҆́кѡ а҆да́мъ ᲂу҆́мремъ . хрⷭ҇то́съ ражда́етсѧ ,
пре́жде па́дшїи хᲂтѧ̀ вᲂскр҃си́ти ѻ҆́бразъ .

Н=а па́вечерницѣ , кано́нъ . гла́съ , ѕ҃ . =і҆рмᲂсы̀ , по двⷤа . трᲂпарѝ ,
на́ ѕ҃ . и҆ па́ки і҆рмо́съ насхо́дѣ . =пѣ́снь , а҃ . і҆рмо́съ . С=ѣ́ченымъ
пресѣ́чено бы́сть , мо́ре чермно́е , вᲂлна́ми пита́емаѧ же , и҆зсшѐ глꙋбина̀ .
та́же кꙋ́пно без̾ѡ҆рꙋ́жнымъ бы́вши прᲂше́ствїе , и҆҆ всеѡ҆рꙋ́жнымъ гро́бъ .
пѣ́снь же бг҃ꙋ , кра́снаѧ вᲂспѣва́шесѧ , сла́вно бо прᲂсла́висѧ хрⷭ҇то́съ бг҃ъ
на́шъ .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Всеви́нна и҆
вседержи́тельна жи́знь , без̾мѣ́рнаѧ мꙋ́дрᲂсть бж҃їѧ , сᲂзда̀ хра́мъ себѣ̀
ѿ чⷭ҇тыѧ неи҆скꙋсᲂбра́чныѧ мт҃ре . цр҃кᲂвїю бо тѣле́снᲂю ѡ҆блᲂжи́сѧ .
сла́вно бо прᲂсла́висѧ хрⷭ҇то́съ бг҃ъ на́шъ . ~Та́инствꙋющи вᲂлхвы̀ сᲂзыва́етъ ,
є҆́же ѿ нача́ла бж҃їѧ мꙋ́дрᲂсть ѿ ꙗ҆зы́кѡмъ . въ без̾слᲂве́сныхъ ꙗ҆́слѣхъ
трапе́за лежи́тъ та́йнѡ . к̾ не́йже тща́тсѧ с̾ дармѝ пꙋ́ть ше́ствꙋюще ,
ѕвѣздѣ̀ ѡ҆блиста́ющи . ~Да ᲂу҆слы́шимъ ны́нѣ прᲂро́ческїѧ дх҃ᲂмъ и҆спᲂлнѧ́емы
глаго́лы . дв҃аѧ бо прїе́мши во́ чревѣ , прихо́дитъ превѣ́чнаго рᲂди́ти .
є҆го́же вᲂлхво́мъ нб҃о пᲂказа̀ , па́стыремъ же а҆́нг҃ли , ꙗ҆́кѡ млⷣнца нᲂси́ма .

=пѣ́снь , г҃ . і҆рмо́съ . Г=дⷭ҇ь сы́и всемꙋ̀ , и҆҆ зижди́тель бг҃ъ ,
къ ни́щимъ ми́лᲂстивнѡ ѡ҆бнища́въ себѐ причета́ѧ , ꙗ҆́кѡ младе́нецъ ꙗ҆ви́сѧ
пло́тїю , въ ꙗ҆́слѣхъ ᲂу҆бо́гихъ пᲂкланѧ́емъ быва́етъ , ꙗ҆ди́те вᲂпїѧ̀ тѣ́ло
мᲂѐ , и҆҆ вѣ́рᲂю ᲂу҆тверди́тесѧ . ~И҆збавле́нїе за ми́ръ , и҆злїѧ́ти ны́нѣ
свᲂю̀ кро́вь хрⷭ҇та̀ хᲂтѧ́ща , и҆́рᲂдъ шата́етсѧ ᲂу҆би́ти пре́жде вре́мене ,
бѣсѧ́сѧ пре́жде неи҆сто́вства пила́тᲂва . тѣ́мже ᲂу҆бі́йственымъ сꙋрᲂвство́мъ ,
младе́нецъ мно́жество закла́лъ є҆́сть . ~Безꙋ́менъ мꙋ́жь речѐ , нѣ́сть бг҃а .
и҆́же неи́стᲂвства и҆спо́лньсѧ кᲂне́чнагѡ , хрⷭ҇тᲂꙋбі́йствᲂмъ недꙋ́гꙋетъ .
ра́зꙋма же де́рзᲂстїю ѿпа́дъ , ко ᲂу҆бїе́нїю младе́нецъ неи҆скꙋсᲂѕло́бныхъ
ве́сь себѐ вᲂѡ҆рꙋжѝ , и҆ зе́млю ѡ҆сквернѝ крᲂвьмѝ .

=пѣ́снь , д҃ . і҆рмо́съ . П=рᲂви́дѧ прᲂро́къ та́йны твᲂеѧ̀ неи҆зрече́нныѧ
хрⷭ҇тѐ , прᲂвᲂз̾глаша́ше . пᲂлᲂжѝ тве́рдꙋ любо́вь крѣ́пᲂсти ѻ҆́ч҃е ще́дрыи .
є҆динᲂро́днаго бо ти сн҃а бл҃гі́и , ѡ҆чи́стника в̾ ми́ръ пᲂсла́лъ є҆сѝ . ~На
рꙋно̀ ꙗ҆́кѡ до́ждь с̾ше́дъ , и҆ ꙗ҆́кѡ ка́плѧ на́ землю , на ро́ждьшꙋю тѧ̀
гдⷭ҇и . грѧде́ши ми́лᲂстивнѡ рᲂди́тисѧ , и҆ съ чл҃ки пᲂжи́ти . є҆динᲂро́днаго бо
тѧ̀ ѡ҆чи́стника , ѻ҆ц҃ъ в̾ ми́ръ пᲂсла́лъ є҆́сть . ~Прїѡ҆бща́ешисѧ чл҃ческїѧ
хрⷭ҇тѐ пло́ти , ѿ сѣ́мене а҆враа́млѧ . и҆ бл҃гᲂда́ть за бл҃гᲂда́ть грѧде́ши
да́ти , и҆ спастѝ ѻ҆́бразъ , и҆ ѡ҆без̾тли́ти . є҆динᲂро́днаго бо тѧ̀
ѡ҆чи́стника , ѻ҆ц҃ъ в̾ ми́ръ пᲂсла́лъ є҆́сть . ~Пи́во но́вᲂе є҆́же дре́вле пи́ти
дв҃дъ жа́ждѧ вᲂз̾желѣ̀ , в̾ верте́пѣ прᲂи҆схо́дитъ и҆стᲂчи́ти виѳлїе́мли , и҆
ᲂу҆ста́вити бы́вшꙋю дш҃е́внꙋю жа́ждꙋ , а҆да́млю же и҆ дв҃дᲂвꙋ , ѿ ни́хже и҆
по́ плᲂти ражда́етсѧ хрⷭ҇то́съ .

=пѣ́снь , є҃ . і҆рмо́съ . С=ᲂю́зᲂмъ любвѐ свѧзꙋ́еми братᲂлю́бцы , владꙋ́щемꙋ
всѣ́ми . ми́ра ѕѣлѡ̀ вᲂз̾лю́бльшемꙋ , и҆ да́вшемꙋ и҆збавле́нїе
сн҃а вᲂз̾лю́бленнагѡ . дади́мъ сла́вꙋ , даю́щемꙋ всѣ́мъ ми́ръ . ~И҆́же
неѡ҆держи́мꙋю держа́щи превы́шнюю на вᲂздꙋ́сѣ во́дꙋ , бе́здны ѡ҆бꙋздава́ющи , и҆
мо́ре вᲂсхлаща́ющи , бж҃їѧ премꙋ́дрᲂсть , ꙗ҆́кѡ до́ждь на рꙋно̀ с̾ше́дши
всели́сѧ во ᲂу҆тро́бꙋ дв҃чꙋ . ~Оу҆ченикѝ вᲂлхва̀ валаа́ма вᲂлхвы̀ , зᲂве́тъ
к̾ ра́зꙋмꙋ ѕвѣздо́ю хрⷭ҇то́съ . ѻ҆́блаки же нб҃о ѡ҆дѣва́ѧи , пелена́ми
пᲂвива́етсѧ . и҆ въ ꙗ҆́слѣхъ вᲂз̾лежи́тъ , є҆го́же трепе́щꙋтъ херꙋви́ми .
въ верте́пѣ же вмѣща́етсѧ , и҆спᲂлнѧ́ѧ всѧ̀ .

=пѣ́снь , ѕ҃ . і҆рмо́съ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆҆
вᲂлне́нїѧ ᲂу҆́же нетерпѧ̀ , ꙗ҆́кѡ і҆ѡ́на ко влⷣцѣ вᲂпїю́ ти , и҆з̾ тли́ мѧ
вᲂз̾ведѝ . ~Гдⷭ҇а вѣ́дѧще тѧ̀ нб҃са̀ , пᲂвѣ́дꙋютъ твᲂю̀ сла́вꙋ сп҃се . ѕвѣздо́ю
вᲂлхвы̀ ны́нѣ съ да́ры призыва́юще къ пᲂзна́нїю , и҆ бжⷭ҇твенᲂмꙋ пᲂклᲂне́нїю .
~Скве́рнꙋ кто̀ ѿте́ръ да ѿве́ржетъ , и҆ та́кѡ хрⷭ҇то́ви чи́стъ чи́стᲂмꙋ
да прико́снетсѧ . млⷣнцꙋ въ ꙗ҆́слѣхъ лежа́щꙋ и҆ глꙋбинꙋ̀ серде́цъ ѡ҆чища́ющꙋ .

=пѣ́снь , з҃ . і҆рмо́съ . Ѻ҆́=трᲂцы в̾ вавѷло́нѣ , пе́щи пла́менны
не ᲂу҆бᲂѧ́шасѧ . но пᲂсредѝ ѻ҆гнѧ̀ в̾ве́ржени , прᲂхлажда́еми взыва́хꙋ ,
блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . ~Зы́блѧ главо́ю и҆́рᲂдъ , ѕла́ѧ
прᲂви́дѧ . вᲂз̾дви́же ᲂу҆пра́жненаѧ , и҆скі́и ᲂу҆мертви́ти живᲂтꙋ̀ и҆ сме́рти
бг҃а . и҆́же всѣ́мъ є҆́сть гдⷭ҇ь , и҆ влⷣка тва́ри . ~Є҆ли́кѡ ва́съ хрⷭ҇то́ви
дрꙋ́зи , бѣ́гайте съ бѣ́гающимъ въ є҆гѵ́петъ . и҆ сегѡ̀ до́брѣ пᲂклᲂнѧ́ема ,
бг҃ᲂлѣ́пнѡ вᲂз̾зᲂви́те , и҆ сᲂгла́снѡ прᲂсла́вите . ~И҆́же кто̀ со мно́ю
нѣ́сть , на мѧ̀ дѣ́етъ , хрⷭ҇то́съ речѐ . не сᲂбира́ѧи же со мно́ю ,
растᲂча́ющемꙋ ᲂу҆пᲂдо́бисѧ . тѣ́мже сего́ва ᲂу҆бᲂи́мсѧ плᲂтьска́гѡ
прише́ствїѧ .

=пѣ́снь , и҃ . і҆рмо́съ . П=о зако́нѣ ѻ҆́ч҃и пребл҃же́ннїи в̾ вавѷло́нѣ
ю҆́нїи , бѣдꙋ̀ прїе́млюще царю́ющаго небрего́ша , пᲂвелѣ́нїѧ безꙋ́мнагѡ и҆
сᲂвᲂкꙋпле́ннїи , в̾ не́мже неи҆звари́шасѧ ѻ҆гнѝ , держа́щемꙋ дᲂсто́йнѡ
вᲂз̾сыла́хꙋ пѣ́снь , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀
во́ вѣки . ~Пито́мцы бг҃ᲂмꙋ́дрїи , в̾ виѳлїе́мъ сло́вꙋ пред̾ше́дше ,
со а҆́нг҃лы ᲂу҆́зримъ и҆ с̾па́стырьми чꙋ́до . и҆́же въ вы́шнихъ сла́вꙋ
вᲂз̾сыла́юще бг҃ᲂви , бл҃гᲂслᲂве́нїе даю́щемꙋ челᲂвѣ́кѡмъ и҆ смире́нїе . гдⷭ҇а
вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки . ~Зако́нныѧ любвѐ
держа́щесѧ , братᲂлю́бїе во́лею вᲂспрїи́мемъ . дрꙋ́гъ со́ дрꙋгᲂмъ мирꙋ́юще ,
и҆ є҆ди́но смышлѧ́юще . и҆́бо смире́нїю бо да́вецъ прихо́дитъ хрⷭ҇то́съ ,
смирѧ́ѧ всѧ́ческаѧ . и҆ спаса́ѧ зᲂвꙋ́щїѧ , гдⷭ҇а вᲂспѣва́йте дѣ́ла , и҆
превᲂзнᲂси́те є҆гѡ̀ во́ вѣки . =в̾мѣ́сто сла́вы , припѣ́въ : б=л҃гᲂслᲂви́мъ
ѻ҆ц҃а и҆ сн҃а и҆ ст҃а́гѡ дх҃а гдⷭ҇а . ~Пᲂчита́етъ ле́стными слᲂвесы̀
ро́ждьшагᲂсѧ хрⷭ҇та̀ , и҆́рᲂдъ без̾зако́нныи . и҆ к̾ вᲂлхвѡ́мъ приклᲂнѧ́шесѧ ,
ꙗ҆́кѡ и҆ са́мъ бо пᲂклᲂни́тсѧ . но невѣ́дѧше , гᲂнѧ̀ таѧ́щагᲂсѧ хрⷭ҇та̀ ,
ни младе́нцъ ᲂу҆ще́дри . и҆ вᲂпи́ти не разꙋмѣ̀ , гдⷭ҇а вᲂспѣва́йте дѣ́ла , и҆
превᲂзнᲂси́те є҆гѡ̀ во́ вѣки . =та́же , пᲂе́мъ ѻ҆́ба ли́ка в̾кꙋ́пѣ : х=ва́лимъ
бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆ превᲂзно́симъ є҆гѡ̀ во́ вѣки . =и҆
пᲂе́мъ , і҆рмо́съ , и҆ пᲂкло́н̾ . =

=пѣ́снь , ѳ҃ . і҆рмо́съ . С=тра́нствїѧ влады́чнѧ , и҆ без̾сме́ртнѣй
трапе́зѣ , во ᲂу҆бо́зѣмъ верте́пѣ высо́кими ᲂу҆мы̀ , прїиди́те вѣ́рнїи и҆
наслади́мсѧ . вᲂпло́щшеесѧ сло́во недᲂмы́сленнѡ , ѿ́ слᲂва ᲂу҆вѣ́дѣвше , є҆го́же
велича́емъ . ~И҆ди́те нача́льникѡмъ и҆́рᲂдъ речѐ вᲂл̾ше́вскимъ , пᲂи҆щи́те
ѻ҆трᲂча́те . є҆гда́ же ѡ҆брѧ́щете , сего́ ми ско́рѡ вᲂз̾вѣсти́те , ле́сть
в̾ срⷣцы кᲂвы́и . но ѡ҆бличе́нъ бы́сть преле́стникъ , вᲂтщѐ без̾зако́ннꙋѧ .
~Сᲂдѣ́тель рᲂжде́исѧ ѿ ѻ҆ц҃а пре́жде вѣ́къ , ражда́етсѧ ѿ дв҃ы , премꙋ́дрᲂсть
сы́и сло́во бж҃їе и҆ си́ла . тѣ́мже є҆ди́нагѡ сн҃а вѣ́дѧще , бг҃а ꙗ҆́вльшагᲂсѧ
гдⷭ҇а велича́емъ . ~Ꙗ҆́кѡ чл҃къ ꙗ҆ви́лсѧ є҆сѝ сꙋщество́мъ , а҆
не привидѣ́нїемъ . бг҃ъ ᲂу҆́бѡ ѻ҆́бразᲂмъ вᲂз̾да́нїѧ , и҆ є҆стество́мъ сп҃се
є҆́же прїѧ́лъ є҆сѝ . тѣ́мже ѿ дв҃ы бжⷭ҇твенᲂе прише́ствїе твᲂѐ чтꙋ́ще
велича́емъ .

=і҆рмо́съ : С=тра́нствїѧ влⷣчнѧ , и҆ без̾сме́ртнѣй трапе́зѣ , во ᲂу҆бо́зѣмъ
верте́пѣ высо́кими ᲂу҆мы̀ , прїиди́те вѣ́рнїи и҆ наслади́мсѧ . вᲂпло́щшеесѧ
сло́во недᲂмы́сленнѡ , ѿ́ слᲂва ᲂу҆вѣ́дѣвше , є҆го́же велича́емъ =[пᲂкло́н̾
земны́и] . =

=та́же , т=рⷭ҇то́е , и҆ по ѻ҆́ч҃е на́шъ . =кᲂнда́къ , пред̾ пра́зднествꙋ .
г=дⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾пра́з днествꙋ , двⷤа .
сла́ва , ст҃ѣ́й . и҆ ны́нѣ , пред̾пра́з днествꙋ . =П=о а҃ , стихᲂло́гїи ,
сѣда́ленъ . гла́съ , а҃ . П=рᲂсвѣти́сѧ тва́рь , и҆́бо зижди́тель пред̾грѧде́тъ
рᲂди́тисѧ въ верте́пѣ , за неи҆зрече́ннꙋю млⷭ҇ть . па́стыри срѧ́щите
со тща́нїемъ , зрѧ́ще чꙋ́до стра́шно . прїиди́те вᲂлсвѝ , да́ры рꙋка́ма
держа́ще и҆ гл҃юще . сла́ва рᲂжде́ннᲂмꙋ цр҃ю , сла́ва наста́вльшемꙋ на́съ .
семꙋ̀ ꙗ҆́кѡ цр҃е́ви всѣ́хъ пᲂклᲂни́мсѧ пло́тїю . =сла́ва , и҆ нн҃ѣ , боⷢ҇ .
И҆́=же на прⷭ҇то́лѣ ѻ҆гнезра́чнѣ в̾ вы́шнихъ сѣдѧ́и со ѻ҆ц҃е́мъ
без̾нача́льнымъ , и҆ бжⷭ҇твенымъ тѝ дх҃ᲂмъ . бл҃гᲂвᲂли́лъ є҆сѝ рᲂди́тисѧ
пло́тїю ѿ дв҃ы неи҆скꙋсᲂмꙋ́жныѧ , і҆с҃е . сегѡ̀ ра́ди и҆ ѕвѣзда́ тѧ , и҆́же
ѿ перси́ды вᲂлхвѡ́мъ пᲂказа̀ . сла́ва пребл҃го́мꙋ твᲂемꙋ̀ хᲂтѣ́нїю . сла́ва
ꙗ҆вле́нїю твᲂемꙋ̀ . сла́ва и҆́же къ чл҃кѡмъ кра́йнемꙋ сᲂше́ствїю твᲂемꙋ̀ .

П=о в҃ , стихᲂло́гїи , сѣда́ленъ . гла́съ , ѕ҃ . Ѿ =перси́ды цр҃їе , ѕла́то
сми́рнꙋ и҆ лива́нъ , рᲂжде́ннᲂмꙋ цр҃ю и҆ бг҃ꙋ принесо́ша дре́вле . мы́ же ны́нѣ
пред̾пра́зднꙋюще ржⷭ҇тво̀ є҆гѡ̀ бг҃ᲂмꙋ́дрено ѿ дш҃и ᲂу҆пᲂва́нїе и҆ вѣ́рꙋ и҆
любо́вь принесе́мъ є҆мꙋ̀ , дв҃ꙋю пᲂю́ще . =сла́ва , и҆ ны́нѣ , то́йже . =

К=ано́на , два̀ . пред̾пра́зднествꙋ , на и҃ . и҆ ст҃ѣ́й , на ѕ҃ . кано́нъ ,
пред̾пра́зднествꙋ . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ
хᲂди́въ і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема ,
бг҃ꙋ пᲂбѣ́днꙋю пѣ́снь пᲂе́мъ вᲂпїѧ́ше .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~И҆зъ дв҃ческагѡ ѻ҆́блака
вели́кᲂе на́мъ вᲂсїѧ̀ сл҃нце і҆с҃ъ , прᲂсвѣще́нїе сꙋ́щимъ во тмѣ̀ . пᲂе́мъ
є҆мꙋ̀ , ѡ҆зарѧ́еми свѣ́тлѡ сегѡ̀ сїѧ́ньми . ~Ꙗ҆зы́кѡмъ ча́ѧнїе , цр҃ь
смире́нїѧ грѧде́тъ , сꙋпᲂста́та ᲂу҆би́ти . срѣ́сти пᲂтщи́мсѧ тᲂгѡ̀ , ражда́ема
въ виѳлїе́мѣ на спасе́нїе на́ше . ~Прᲂро́честїи сᲂбира́ютсѧ бжⷭ҇твенїи
гла́си , стра́шнᲂе ꙗ҆вле́нїе прᲂзна́менᲂвающе хрⷭ҇то́во . а҆́гница бо
приближа́етсѧ рᲂди́ти , а҆́гньца и҆зба́вителѧ и҆ всѣ́хъ гдⷭ҇а . =боⷢ҇ . Т=ѧ̀
чⷭ҇тꙋю влⷣчнюю гᲂлꙋ́бицꙋ , чⷭ҇тнꙋ́ю и҆ непᲂро́чнꙋю и҆ до́брꙋю в̾ жена́хъ , ꙗ҆́кѡ
всѣ́хъ ро́ждьшꙋю бг҃а , ᲂу҆бл҃жа́емъ вѣ́рнѡ бг҃ᲂбл҃же́ннаѧ .

К=ано́нъ , ст҃ѣ́й . є҆мꙋ́же краегране́сїе сицево̀ : пᲂю́ тѧ мч҃нце
а҆настасі́е любо́вїю . гла́съ , и҃ . пѣ́снь , а҃ . і҆рмо́съ . П=ѣ́снь
вᲂз̾сле́мъ лю́дїе чꙋдᲂтво́рцꙋ бг҃ꙋ , свᲂбо́ждьшемꙋ і҆и҃лѧ ѿ рабо́ты , пѣ́снь
пᲂбѣ́днꙋю пᲂю́ща и҆ вᲂпїю́ща , вᲂспᲂе́мъ тебѣ̀ є҆ди́нᲂмꙋ влⷣцѣ .

=запѣ́в̾ : С=т҃а́ѧ великᲂмч҃нце а҆настасі́е , мᲂлѝ бг҃а ѡ҆ на́съ . ~Пѣ́нїе
вᲂспᲂе́мъ бг҃ᲂви , рᲂди́тисѧ хᲂтѧ́щемꙋ пло́тїю ѿ дв҃ы , в̾ виѳлїе́мѣ гра́дѣ ,
и҆ в̾ ꙗ҆́слѣхъ пᲂлᲂжи́тисѧ ѻ҆трᲂча̀ ꙗ҆́кѡ млⷣнцъ , да спасе́тъ чл҃ческїи
ро́дъ . ~Є҆ди́нꙋ в̾желѣ́ннꙋю хрⷭ҇то́ви а҆настасі́е сла́внаѧ , дᲂбро́тꙋ и҆́щꙋщи ,
ми́мѡ текла̀ є҆сѝ дᲂбро́ты мирскі́ѧ , тве́рдᲂстїю нра́ва . и҆ без̾сме́ртнымъ
наслѣ́дїемъ мч҃нце спᲂдо́биласѧ є҆сѝ . ~Но́щь ле́стнагѡ ѡ҆мраче́нїѧ ,
прᲂсвѣще́нїемъ дх҃а ѡ҆зарѧ́ема чⷭ҇тна́ѧ , ми́мѡ текла̀ є҆сѝ с̾мы́сленѣ . и҆
ны́нѣ в̾сели́ласѧ є҆сѝ и҆дѣ́же є҆́сть бжⷭ҇твенᲂе сїѧ́нїе несᲂзда́нныѧ
трⷪ҇цы . =боⷢ҇ . Ꙗ҆=ви́сѧ неви́димыи бг҃ъ , па́че є҆стества̀ ражда́емь ,
за млрⷭ҇дїе мно́гᲂе , и҆з̾ тебѐ дв҃о мт҃и . ѡ҆бнища́въ бᲂга́тыи , ꙗ҆́кѡ
да без̾сме́ртїемъ чл҃ческїи ро́дъ ѡ҆бᲂга́титъ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Сло́вᲂмъ прᲂстры́и нб҃са̀ , в̾хо́дитъ в̾ верте́пъ , и҆
в̾ без̾слᲂве́сныхъ вᲂз̾лещѝ ꙗ҆́слѣхъ хрⷭ҇то́съ . без̾слᲂве́сїѧ на́съ
за млрⷭ҇дїе хᲂтѧ̀ и҆зба́вити . ~Вᲂпїе́тъ прᲂро́къ ꙗ҆́вствено , сѐ бг҃ъ
на́шъ , и҆ невмѣни́тсѧ и҆́нъ к̾ немꙋ̀ . и҆з̾ ѡ҆брѣ́те всѧ́къ пꙋ́ть хꙋдо́жества ,
чл҃кѡмъ сᲂедини́всѧ . ~Нетерпи́тъ зрѣ́ти херꙋви́мъ , и҆ ка́кѡ стерпѧ́тъ тѧ̀
ꙗ҆́сли , невмѣсти́маго є҆стество́мъ , за млрⷭ҇дїе мно́гᲂе ражда́ема на́съ ра́ди
ѿ дв҃ы , гдⷭ҇и чл҃кᲂлю́бче . =боⷢ҇ . П=рᲂви́дѧ тѧ̀ го́рꙋ и҆нᲂгда̀ данїи́лъ
прᲂро́къ , и҆з̾ неѧ́же ка́мень ѿсѣче́сѧ бцⷣе . тре́бища и҆́дᲂльскаѧ и҆стни́въ ,
и҆ разᲂри́въ , всечⷭ҇таѧ бг҃ᲂневѣ́сто .

=и҆́нъ , і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Пелена́ми пᲂвива́емыи
млⷣнцъ , неѡ҆сѧза́емыи гдⷭ҇ь , хо́щетъ ви́дѣнъ бы́ти в̾ ꙗ҆́слѣхъ вᲂз̾лежа́и .
го́ры взыгра́йте и҆ ра́дᲂстїю бжⷭ҇твенᲂю хо́лми ѡ҆блецы́тесѧ свѣ́та
и҆спᲂлнѧ́еми . ~Бл҃гᲂче́стнымъ дерзнᲂве́нїемъ , гᲂни́телей притꙋпѝ
разж̾же́нныхъ глаго́лъ стрѣ́лы . спасе́ннᲂе сло́во ѡ҆бᲂгати́вши а҆настасі́е , и҆
бжⷭ҇твенᲂю любо́вїю двиза́нїѧ дш҃е́внаѧ во ѡ҆бы́чаивши . ~То́чїю мч҃нца
вᲂпїѧ́ше . и҆щꙋ̀ гдⷭ҇а . къ є҆ди́нᲂй тᲂгѡ̀ любвѝ дш҃ꙋ привѧза́хъ . сего́вѣми
сїѧ́ти честны́ми бᲂга́тнѡ ѡ҆блиста́ньми и҆дꙋ̀ . ѡ҆бы́чайнᲂю прᲂстᲂто́ю .
=боⷢ҇ . Н=еи҆скꙋсᲂбра́чнаѧ ѻ҆трᲂкᲂви́це , и҆́же рꙋко́ю нᲂсѧ́щагѡ всю̀ тва́рь ,
во ᲂу҆тро́бѣ но́сиши вᲂплᲂща́ема . є҆го́же и҆ ражда́ема вᲂсклᲂнѧ́еши
въ ꙗ҆́слѣхъ , млⷣнца зри́ма превѣ́чнаго .

=кᲂнда́къ , пред̾пра́зднествꙋ . гла́съ , г҃ . Д=в҃аѧ дне́сь превѣ́чнᲂе сло́во
въ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши .
прᲂсла́ви со а҆́нг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до
превѣ́чнаго бг҃а . =и҆́кᲂсъ . Ѽ= ᲂу҆жа́снагѡ вᲂи́стинꙋ , и҆ па́че сло́ва
чꙋдесѐ . є҆́же бы́ти даѧ̀ всѣ́мъ бл҃гᲂстїю , во́ чрево ст҃ы́ѧ дв҃ы вни́де , и҆
въ верте́пѣ рᲂди́тисѧ грѧде́тъ . и҆ въ ꙗ҆́слѣхъ пᲂлᲂжи́тисѧ . ѕвѣзда́ же сегѡ̀
прᲂпᲂвѣ́дꙋетъ свы́ше вᲂлхво́мъ , и҆дꙋ́щимъ на пᲂклᲂне́нїе є҆гѡ̀ с̾ да́ры .
и҆з̾ дале́ча привлача̀ со тща́нїемъ пᲂслѣ́дꙋющаѧ валаа́мᲂвꙋ прᲂрече́нїю .
ре́кшагѡ ѕвѣзда̀ хо́щетъ прᲂвᲂзвѣсти́ти , ѻ҆трᲂча̀ мла́до превѣ́чнаго бг҃а .

=сѣда́ленъ . гла́съ , а҃ . Ч=ꙋдесе́мъ тѧ̀ и҆сто́чникъ стѧжа́вше , пᲂчерпа́емъ
здра́вїе ѡ҆би́льно , мч҃нце а҆настасі́е . пᲂю́ще бᲂлѣ́зни твᲂѧ̀ и҆ ре́внᲂсть
бжⷭ҇твенꙋю , и҆ ꙗ҆́звы и҆ до́блественыѧ по́двиги . и҆ сᲂверша́емъ твᲂю̀
дᲂстᲂчꙋ́днꙋю па́мѧть , въ сла́вꙋ бг҃а на́шегѡ . =сла́ва , и҆ ны́нѣ ,
пред̾пра́зднествꙋ . Р=а́дꙋисѧ сїѡ́нѣ , виѳлїе́мѣ гᲂто́висѧ . и҆́же всѣ́хъ
сᲂедини́тель ѕвѣздꙋ̀ пред̾пᲂсла́въ , вᲂз̾вѣсти́ти без̾мѣ́рнᲂе свᲂѐ
схᲂжде́нїе . є҆го́же бо трепе́щꙋтъ нбⷭ҇ныѧ си́лы , се́й ражда́етсѧ ѿ дв҃ы
недᲂмы́сленно , є҆ди́нъ бг҃ъ на́шъ .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~Сѐ вᲂсїѧ̀ ѕвѣзда̀ и҆з̾ дале́ча , ꙗ҆́же пред̾вᲂзвѣщена̀ бы́сть дре́вле
и҆з̾ і҆а́кѡва . чл҃къ бы́въ неѡ҆бъє́млемыи бг҃ъ , и҆зри́тсѧ пелена́ми
пᲂвива́емь . ~И҆́же всѣ́хъ гдⷭ҇ь и҆збавле́нїе , зри́тсѧ млⷣнцъ , въ дв҃ческихъ
нѣ́дрехъ сѣдѧ́и , и҆́же в̾ нѣ́дрехъ ѻ҆́ч҃ихъ сн҃ъ пᲂчива́ѧи . ~Є҆де́ме
затво́ршїимисѧ ѡ҆краде́нїемъ снѣ́дїю и҆нᲂгда̀ , ѿве́рзисѧ , нн҃ѣ бо
в̾ виѳлїе́мѣ ражда́етсѧ ѡ҆блекі́исѧ в̾ мѧ̀ , ѿлꙋчи́выи мѧ̀ твᲂегѡ̀
без̾бᲂлѣ́зненагѡ наслажде́нїѧ . =боⷢ҇ . П=рᲂро́къ а҆в̾ва́кꙋмъ дх҃ᲂмъ прᲂви́дѣ
тѧ̀ дв҃о го́рꙋ бж҃їю . дᲂбрᲂдѣ́тельми присѣ́ннꙋю . и҆з̾ неѧ́же ꙗ҆ви́сѧ
прᲂсвѣща́ѧ дш҃а на́ша .

=и҆́нъ , і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́инство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Прᲂрече́нїѧ ᲂу҆́же
и҆спо́лнисѧ , прᲂри́чꙋщихъ бжⷭ҇твенымъ дх҃ᲂмъ . дв҃аѧ бо и҆́детъ въ верте́пѣ
ражда́ти , всесверше́наго . ~Мч҃нческᲂе бл҃гᲂсло́вїе любо́вїю взыска́вши ,
сегѡ̀ пᲂлꙋчи́ла є҆сѝ тве́рдѡ пᲂстрада́вши , несꙋмѣ́ннᲂю во́лею
терпѣливᲂдꙋ́шнаѧ . ~И҆стка́ннᲂю ѿ свы́ше бл҃гᲂда́тїю , ри́зᲂю вᲂи́стинꙋ
ѡ҆дѣ́ѧсѧ сᲂвлече́нїемъ тѣ́ла , страстᲂно́снаѧ мч҃нце пᲂхва́льнаѧ . =боⷢ҇ .
П=лᲂтᲂно́сецъ прᲂи҆схо́дитъ , ѿ твᲂегѡ̀ свѣтᲂно́снагѡ лᲂжесна̀ пречⷭ҇таѧ цр҃ь
нбⷭ҇ныи , ꙗ҆́кѡ на прⷭ҇то́лѣ в̾ ꙗ҆́слѣхъ вᲂз̾легі́и .

=пѣ́снь , є҃ . і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ
дш҃а любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ
бг҃а , ѿ́ мрака грѣхо́внагѡ и҆зима́юща . ~Є҆ѵ̾фра́ѳо до́ме виѳлїе́мль , кнѧ́зь
и҆зы́детъ и҆з̾ тебѐ во і҆и҃ли , призыва́ѧ ꙗ҆зы́ки ѿринᲂве́ныѧ , ꙗ҆́кᲂже
пред̾речѐ дх҃ᲂмъ михе́ѧ ѡ҆зарѧ́емь . ~Пастѝ ста́до свᲂѐ , є҆ди́ныи
крѣ́пᲂстїю і҆с҃ъ ѿ дв҃ы рᲂди́тсѧ . до кᲂне́цъ же землѝ вᲂз̾вели́читсѧ ,
прᲂро́къ бг҃ᲂгла́сныи дре́вле прᲂвᲂзвѣстѝ . ~Дх҃ъ премꙋ́дрᲂсти , дх҃ъ бж҃їи .
дх҃ъ крѣ́пᲂсти и҆ сᲂвѣ́та видѣ́нїѧ же и҆ ра́зꙋма . дх҃ъ бжⷭ҇твенагѡ стра́ха ,
и҆з̾ лᲂже́снъ твᲂи́хъ сн҃а вᲂпло́щшасѧ дв҃о и҆спо́лнилъ є҆́сть . =боⷢ҇ .
Ѻ҆=рꙋ́жїе вра́жїе пречⷭ҇таѧ непᲂро́чнаѧ чи́стаѧ , вᲂи́стинꙋ до кᲂнца̀
ѡ҆скꙋдѣ̀ . ты́ бо всѣ́хъ бг҃а рᲂдила̀ є҆сѝ , льще́нїѧ пᲂгꙋ́бльшаго шата́нїе .

=и҆́нъ , і҆рмо́съ . О=у҆́треннююще вᲂпїе́мъ тѝ гдⷭ҇и спаси́ ны , ты́ бо
є҆сѝ бг҃ъ на́шъ , ра́звѣ бо тебѐ и҆но́гѡ незна́емъ . ~Вᲂсїѧ̀ ѕвѣзда̀ і҆ꙋ́дᲂва
ѿ землѝ халдѣ́йскїѧ , пᲂдвижа́щи на пᲂклᲂне́нїе ѕвѣздᲂсло́вцы , ꙗ҆́кᲂже
пи́шетъ . ~Зако́ннѡ пᲂдвиза́сѧ без̾зако́нныѧ пᲂбѣ́ждьши мч҃нце всесла́внаѧ ,
си́лᲂю дх҃а . ~Вᲂскрⷭ҇нїе бж҃їе вᲂѡ҆бража́ющи , тезᲂи҆мени́тствᲂмъ , врагѝ
прᲂклина́ющи , неви́димыѧ прехва́льнаѧ . =боⷢ҇ . В=ъ верте́пѣ земле́нѣмъ
рᲂди́тисѧ ѿ дв҃ы хрⷭ҇то́съ грѧде́тъ , да весели́тсѧ всѧ́ческаѧ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Сѐ во свᲂѧ̀ хрⷭ҇то́съ прихо́дитъ , присво́имсѧ є҆мꙋ̀
бл҃гᲂда́тїю , дᲂбрᲂдѣ́тельми бжⷭ҇твеными вѣ́рнїи . и҆ сегѡ̀ прїи́мемъ ,
дш҃е́ю и҆ срⷣцемъ прᲂсвѣща́еми . ~Ко́рень прᲂзѧбѐ і҆єссе́ѡвъ , ѿ негѡ̀ прᲂше́дъ
бг҃ъ на́шъ . ча́ѧнїе ꙗ҆зы́кѡмъ ᲂу҆пᲂкᲂе́нїе и҆ че́сть . ꙗ҆́кᲂже дре́вле
прᲂречѐ и҆са́їѧ , бжⷭ҇твенѡ прᲂсвѣща́емь . ~Плени́цами разрѣша́ѧ мно́гихъ
грѣхо́въ , пеле́ннымъ пᲂви́тїемъ . ѡ҆бᲂгаща́ѧ же мѧ̀ лю́тѣ ѕло́бᲂю
ѡ҆бнища́вшаго , і҆с҃е мо́й ѡ҆бъᲂу҆бᲂжа́еши вᲂплᲂща́емь . =боⷢ҇ . Ѡ҆=бꙋрева́етъ
зима̀ сꙋпрᲂти́вныхъ пᲂмышле́нїи , смире́нᲂе срⷣце мᲂѐ . лꙋка́выхъ дꙋ́хъ
навѣ́тми . бл҃гᲂлюби́ваѧ влⷣчце , ᲂу҆крᲂтѝ си́хъ хᲂда́тайствᲂмъ сѝ .

=и҆́нъ , і҆рмо́съ . М=л҃твꙋ прᲂлїю̀ ко́ гдⷭ҇ꙋ , и҆ тᲂмꙋ̀ вᲂз̾вѣщꙋ̀ печа́ль
мᲂю̀ . ꙗ҆́кѡ ѕѡ́лъ дш҃а мᲂѧ̀ напо́лнисѧ , и҆ живо́тъ мо́й а҆́дꙋ прибли́жисѧ .
и҆ мᲂлю́сѧ ꙗ҆́кѡ і҆ѡ́на , ѿ тлѝ бж҃е мо́й вᲂз̾веди́ мѧ . ~Є҆стество̀ є҆́же
ѿ на́съ млрⷭ҇дъ прїи́мыи , ви́димь є҆́сть ꙗ҆́кѡ млⷣнцъ , зи́ждѧи во́ чревѣ
млⷣнца . и҆ пᲂвива́етсѧ и҆ въ ꙗ҆́слѣхъ вᲂз̾лега́етъ . и҆ разрѣша́етъ ми
страсте́й мно́гїѧ плени́цы , бл҃гᲂстїю . ~Ст҃ы́хъ мч҃нкъ слѣдѧ́щи
терпѣли́внѡ , хрⷭ҇та̀ ра́ди по́двиги . и҆ тѣ́мъ пᲂтре́бнаѧ слꙋжа́щи . и҆
страда́нїи прпⷣбнаѧ распытꙋ́ющꙋ , ѡ҆бᲂгати́ласѧ є҆сѝ пресвѣ́тлѡ , тѣ́хъ
сїѧ́ющи бл҃гᲂсло́вїемъ . ~Ка́плю цѣле́нїи и҆злива́еши , тꙋ́чами бжⷭ҇твеныхъ
дарᲂва́нїи , и҆ стрⷭ҇те́й рѣ́ки вᲂспретꙋ́еши , и҆ пᲂмᲂга́еши лю́тѣ
бѣдꙋ́ющимъ , всесла́внаѧ мч҃нце хрⷭ҇то́ва , бжⷭ҇твенагѡ вᲂскрⷭ҇нїѧ
тезᲂи҆мени́таѧ . =боⷢ҇ . Ц=ѣлѧ̀ чл҃ческᲂе є҆стество̀ , дре́внимъ
престꙋпле́нїемъ и҆стлѣ́вшее , без̾ тлѧ̀ но́въ ражда́етсѧ млⷣнцъ . и҆ в̾ твᲂи́хъ
нѣ́дрѣхъ , ꙗ҆́кѡ на прⷭ҇то́лѣ сѣди́тъ без̾невѣ́стнаѧ . ѻ҆те́ческагѡ не ѡ҆ста́вль
сᲂвᲂкꙋпле́нїѧ бжⷭ҇тво́мъ .

=кᲂнда́къ . гла́съ , в҃ . И҆́=же во и҆скꙋше́нїихъ и҆ ско́рбехъ сꙋ́щїи ,
къ твᲂе́й цр҃кви притека́ющїи , прїе́млютъ честна́ѧ и҆сцѣле́нїѧ , ѿ є҆́же
к̾ тебѣ̀ живꙋ́щїѧ бжⷭ҇твеныѧ бл҃гᲂда́ти а҆настасі́е . ты́ бо при́снѡ ми́рᲂви
и҆стᲂча́еши и҆сцѣле́нїѧ . =и҆́кᲂсъ . В=ᲂскрⷭ҇нїѧ хрⷭ҇то́ва тезᲂи҆мени́та
сꙋ́щи , па́дша мѧ нн҃ѣ вᲂскресѝ мл҃твами свᲂи́ми , ѿ чꙋде́съ твᲂи́хъ ка́пли
и҆ска́павши мч҃нце , дш҃и мᲂе́й , и҆ запале́нїѧ лю́тагѡ грѣха̀ ᲂу҆гаша́ющи .
ми́ръ бо спаса́еши ѿ страсте́й мнᲂгᲂѡ҆бра́зныхъ всегда̀ , и҆́миже и҆ а҆́зъ
и҆скꙋси́хсѧ . ты́ бо всѣ́мъ всѧ̀ пᲂдаю́щи , ми́рᲂви пᲂдае́ши и҆сцѣле́нїѧ .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~И҆́же всесверше́ныи ражда́етсѧ
ꙗ҆́кѡ млⷣнцъ , пелена́ми пᲂвива́емь . и҆ без̾нача́льныи ѿ дв҃ы прїе́млетъ
нача́ло , ѡ҆бᲂжи́ти и҆ прїѧ́тїе и҆скі́и . да ра́дꙋетсѧ нб҃о , и҆ да весели́тсѧ
землѧ̀ . ~Ꙗ҆́кѡ цр҃скᲂю багрѧни́цею ѡ҆бло́жьсѧ пло́тїю . ны́нѣ пред̾грѧде́тъ
ѿ лᲂже́снъ твᲂи́хъ , смире́нїѧ ѻ҆трᲂкᲂви́це цр҃ь , сᲂкрꙋшѝ врагѝ , ꙗ҆́кѡ
си́ленъ . и҆ смири́въ на́шꙋ бᲂри́мꙋ бы́вшꙋю жи́знь . ~Съ на́ми бг҃ъ ꙗ҆ви́тсѧ
вᲂплᲂща́емь , разꙋмѣ́йте ꙗ҆зы́цы прᲂти́внїи , и҆ пᲂкᲂри́тесѧ на́шеѧ
ᲂу҆да́лившїисѧ жи́зни . сѐ вᲂз̾дви́женїе на́ше млⷣнцъ , въ ꙗ҆́слѣхъ
виѳлїе́мскихъ вᲂзлещѝ хо́щетъ . =боⷢ҇ . Ѿ= всѣ́хъ тѧ̀ рᲂдо́въ и҆збра̀ ,
пᲂла́тꙋ нескве́рнꙋ , всели́выисѧ цр҃ь во ᲂу҆тро́бꙋ твᲂю̀ ѻ҆трᲂкᲂви́це . є҆мꙋ́же
пᲂе́мъ нн҃ѣ бл҃гᲂче́стнѡ , бл҃гᲂслᲂве́нъ бг҃ъ ѻ҆ц҃ъ на́шихъ .

=и҆́нъ , і҆рмо́съ . Д=ѣ́ти є҆вре́йскїѧ в̾ пещѝ , пᲂпра́вше и҆ пла́мень
дерзнꙋ́вше , и҆ на́ рᲂсꙋ ѻ҆́гнь прело́жше вᲂпїѧ́хꙋ , бл҃гᲂслᲂве́нъ є҆сѝ гдⷭ҇и
бж҃е во́ вѣки . ~Го́рнїи ли́цы славᲂсло́вѧтъ беспло́тнїи , на земли́ же
пᲂкланѧ́емсѧ зрѧ́ще земле́нїи , на́мъ ᲂу҆пᲂдо́бльшагᲂсѧ , и҆ въ ꙗ҆́слѣхъ
вᲂзлежа́ща тѧ хрⷭ҇тѐ , бж҃е всѧ́ческихъ . ~Ѻ҆́гнь пᲂпали́ла є҆сѝ ле́стныи
ꙗ҆́кᲂже дѣ́ти , пла́мени прибли́ж̾шисѧ . пᲂка́зᲂваше тепло̀ раче́нїе
бг҃ᲂмꙋ́драѧ , и҆́же къ свᲂемꙋ̀ стѧжа̀ влⷣцѣ и҆ женихꙋ̀ . ~Тꙋ́чи прᲂлива́еши
и҆сцѣле́нїи , ᲂу҆ставлѧ́ющи распале́нїѧ недꙋ́гѡмъ . и҆ лю́ди при́снѡ
ᲂу҆страѧ́еши вᲂпи́ти , бл҃гᲂслᲂве́нъ є҆сѝ гдⷭ҇и бж҃е во́ вѣки . =боⷢ҇ . Ч=ꙋ́до
мы́сль ᲂу҆дивлѧ́ѧ сᲂверша́емо в̾ тебѣ̀ дв҃о мт҃и . рᲂди́ти хо́щеши бг҃а , и҆
въ ꙗ҆́слѣхъ пᲂлᲂжи́ти , и҆́же херꙋви́мᲂмъ непристꙋ́пнаго , и҆ невмѣсти́маго
є҆стество́мъ .

=пѣ́снь , и҃ . і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Прᲂро́къ бг҃ᲂгла́сныхъ
рече́нїѧ нн҃ѣ и҆спо́лнишасѧ , дв҃аѧ приближа́етсѧ рᲂди́ти гдⷭ҇а . всѧ̀ землѧ̀
да весели́тсѧ ликꙋ́ющи , и҆ да ра́дꙋетсѧ во всѧ̀ вѣ́ки . ~Зарѧ́ми свѣтѧ́сѧ
бжⷭ҇твеныѧ бл҃гᲂда́ти , зако́на сѣ́нь ᲂу҆ставлѧ́ѧ , свѣтᲂда́вецъ і҆с҃ъ вᲂсїѧ̀ ,
ѡ҆мраче́нымъ ᲂу҆́зритсѧ свѣ́тъ вели́къ . ~Бы́вша мѧ верте́пъ разбо́йникѡмъ
гдⷭ҇и , рᲂжде́исѧ въ верте́пѣ , до́мъ пᲂкажѝ себѣ̀ и҆ ѻ҆ц҃ꙋ , и҆ бжⷭ҇твенᲂмꙋ
дх҃ꙋ , да сла́влю тѧ̀ во всѧ̀ вѣ́ки . =боⷢ҇ . Н=бⷭ҇наѧ ѿ́ чрева твᲂегѡ̀ ѕвѣзда̀
вᲂсїѧ̀ , ѕвѣздᲂсло́вцы пᲂдви́гшесѧ сїю̀ ви́дѣти . ра́зꙋмᲂмъ тᲂѧ̀ прᲂсвѣ́щшесѧ
дх҃ᲂмъ , пречⷭ҇таѧ дв҃о прⷭ҇нѡ бл҃гᲂслᲂве́наѧ .

=и҆́нъ , і҆рмо́съ . Б=г҃ᲂзра́чныѧ дѣ́ти в̾ пещѝ , со ѻ҆гне́мъ и҆ ле́сть
пᲂпра́вше пᲂѧ́хꙋ , бл҃гᲂслᲂви́те дѣ́ла гдⷭ҇нѧ гдⷭ҇а . ~Є҆мꙋ́же пред̾стᲂѧ́хꙋ
гᲂрѣ̀ ты́сѧща и҆ тмы̀ а҆́нг҃лъ , верте́пъ но́ситъ ражда́емаго . є҆го́же пᲂе́мъ
дѣ́ла непреста́ннѡ ꙗ҆́кѡ гдⷭ҇а . ~Хра́мъ трⷪ҇цѣ пᲂказа́сѧ в̾ бжⷭ҇твеныхъ
храмѣ́хъ , мᲂли́твами и҆ пᲂще́нїи ᲂу҆пражнѧ́ющисѧ , бл҃гᲂслᲂви́те взыва́ющи ,
дѣ́ла гдⷭ҇нѧ гдⷭ҇а . ~Крѣ́пкими слᲂвесы̀ хрѷсᲂгѡ́на , страстᲂте́рпице
ᲂу҆крѣ́пльшисѧ . и҆́дᲂльскᲂе немᲂщно́е пᲂпра́ла є҆сѝ сꙋрᲂвство̀ , до́блественѣ
пᲂстрада́вши . =боⷢ҇ . Ѽ= бг҃ᲂвмѣсти́маѧ ѻ҆трᲂкᲂви́це , рᲂди́ши млⷣнца твᲂрца̀
вѣкѡ́мъ , и҆ неи҆змѣ́нна гдⷭ҇а , въ виѳлїе́мѣ гра́дѣ , за неи҆зрече́ннꙋю
ми́лᲂсть .

=пѣ́снь , ѳ҃ . і҆рмо́с̾ . Б=г҃а чл҃кᲂмъ неꙋдо́бь ви́дѣти , на́нь же несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречи́стаѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , с̾ нбⷭ҇ными во́и тѧ̀ велича́емъ . ~Сѐ всѣ́хъ
прїи́де вᲂзва́нїе ѡ҆чище́нїе хрⷭ҇тѐ , спасе́нїе и҆ си́ла . сᲂкро́вище
мнᲂгᲂцѣ́ннᲂе кры́етсѧ внꙋ́трь верте́па . и҆́мже ѡ҆бᲂгати́вшесѧ вᲂлсвѝ , зла́то
ꙗ҆́кѡ царе́ви принᲂша́ютъ . ~Хрⷭ҇то́ви па́стырїе пᲂбди́те , и҆ ᲂу҆́мнѡ
во́ градъ виѳлїе́мъ прїиди́те . и҆ бг҃ꙋ в̾ вы́шнихъ вᲂзᲂпі́йте , сла́ва и҆
вели́чїе бл҃гᲂи҆зво́лившемꙋ млⷣнцꙋ ꙗ҆ви́тисѧ на́съ ра́ди за бл҃гᲂсты́ню .
~Пло́тїю пелена́ми пᲂвива́емь , пᲂвива́ѧи мгло́ю зе́млю , песко́мъ же мо́ре .
сᲂꙋ́зъ ѕѡ́лъ мᲂи́хъ расто́рглъ є҆сѝ . и҆ пра́вдᲂю всѧ̀ свѧза́лъ є҆сѝ ,
раз̾сла́бленыѧ прило́гми бᲂрца̀ . =боⷢ҇ . Ч=ерто́же и҆ престо́лѣ црⷭ҇твꙋющагѡ .
гᲂро̀ бж҃їѧ , и҆ гра́де и҆з̾бра́нныи , и҆ раю̀ . сл҃нца ѻ҆́блаче всесвѣ́тлыи ,
прᲂсвѣтѝ дш҃ꙋ мᲂю̀ . ѻ҆́блакъ ѿгᲂнѧ́щи без̾зако́нїи мᲂи́хъ мно́гихъ ,
бг҃ᲂра́дᲂваннаѧ .

=и҆́нъ , і҆рмо́съ . В=ᲂи́стинꙋ бцⷣꙋ тѧ̀ и҆спᲂвѣ́дающе , спасе́ннїи тᲂбо́ю
дв҃це чⷭ҇таѧ , с̾ нбⷭ҇ными вѡ́и тѧ̀ велича́емъ . ~И҆гра́йте го́ры
в̾ весе́лїи , и҆ ра́дᲂстїю хо́лми препᲂѧ́шитесѧ , нн҃ѣ дв҃аѧ приближа́етсѧ
рᲂди́ти гдⷭ҇а . ~Дне́сь весе́лїѧ принᲂша́етъ тѝ тва́рь а҆настасі́е , па́мѧть
прᲂславлѧ́ющи . є҆го́же прᲂсла́вила є҆сѝ сло́ва свᲂи́ми крᲂвьмѝ . ~Свѣ́тᲂмъ
чистᲂты̀ ны́нѣ сїѧ́ѧ , мᲂли́твами твᲂи́ми прᲂсвѣща́тисѧ , свы́ше всѣ́мъ на́мъ
прᲂсѝ , мч҃нце бл҃гᲂда́рнаѧ . =боⷢ҇ . С=вѣ́тлѡ всѧ̀ ны́нѣ да ра́дꙋетсѧ тва́рь ,
бцⷣа рᲂди́ти ны́нѣ грѧде́тъ . и҆́же ѿ ѻ҆ц҃а бг҃ъ сло́во чл҃ка быва́юща .

=свѣти́ленъ . Х=рѷсᲂгѡ́нꙋ чꙋ́днᲂмꙋ в̾ темни́цѣ затвᲂре́нꙋ , а҆настасі́е
сла́внаѧ слꙋжа́ше . и҆ сегѡ̀ слᲂвесе́мъ вѣ́рᲂвавши , по́ бз҃ѣ скᲂнча́ла є҆сѝ
мꙋче́нїѧ тече́нїе . ѿ него́же бл҃гᲂда́ть и҆сцѣле́нїемъ прїе́мши ,
и҆сцѣлѧ́еши недꙋ́ги . =сла́ва , и҆ ны́нѣ , пред̾пра́зднествꙋ . Д=а ра́дꙋетсѧ
нб҃о , и҆ землѧ̀ да весели́тсѧ . верте́пе прᲂсвѣти́сѧ . ꙗ҆́сли же пᲂд̾и҆ми́те
сᲂзда́вшаго чл҃ка рꙋка́ма , ꙗ҆́кѡ млⷣнца ражда́ема ѿ дв҃ы . а҆́нг҃лъ мно́жества
вᲂзᲂпі́йте ꙗ҆́снѡ , сла́ва бг҃ꙋ в̾ вы́шнихъ .

Н=а хвали́тѣхъ , стихѣ́ры , на д҃ . гла́съ , ѕ҃ . поⷣ . а҆́=нг҃льскїѧ
пред̾и҆ди́те си́лы . ~Ны́нѣ дре́внѧѧ разᲂрѧ́ютсѧ ꙗ҆вле́нїѧ , прїѧ́тъ бо
во ᲂу҆тро́бѣ дв҃аѧ . и҆ ка́мень и҆з̾ гᲂры̀ ѿсѣче́сѧ . и҆ же́злъ прᲂзѧбѐ
і҆єссе́ѡвъ . и҆ рᲂса̀ ны́нѣ гедеѡ́нᲂва на землѝ прᲂлїѧ́сѧ . лю́дїе
вᲂзᲂпїе́мъ , цр҃ь і҆и҃левъ хрⷭ҇то́съ прихо́дитъ . ~Стра́нна ржⷭ҇тва̀ , стра́нны
и҆ ве́щи ви́дѧтсѧ . ка́кѡ и҆́же со ѻ҆ц҃е́мъ въ вы́ш нихъ вᲂдвᲂрѧ́ѧсѧ ,
въ ꙗ҆́слѣхъ без̾слᲂве́сныхъ во́лею пᲂлага́етсѧ ; ка́кѡ и҆́же вездѣ̀ сы́и ,
въ верте́пѣ вмѣща́етсѧ ; лю́дїе вᲂзᲂпїе́мъ , цр҃ь і҆и҃левъ хрⷭ҇то́съ
прихо́дитъ . ~И҆́же чꙋдеса̀ твᲂрѧ́и , и҆ є҆гѵ́пта ᲂу҆ѧзвлѧ́ѧ , ѡ҆дᲂждѧ́ѧ лю́демъ
неразꙋ́мнымъ ма́ннꙋ , вᲂплᲂща́етсѧ , и҆ млеко́мъ пита́етсѧ . и҆ ѻ҆трᲂча̀ зри́мо
бѣ́гаетъ гᲂни́телѧ и҆́рᲂда , ꙗ҆́кѡ на ѻ҆́блацѣ дв҃ыѧ мт҃ре нᲂси́мь , ꙗ҆́кᲂже
и҆са́їѧ прᲂзрѣ̀ бг҃ᲂви́дныи . ~Ѻ҆трᲂча̀ и҆́же пре́жде сы́и цр҃ь вѣкѡ́мъ ,
ражда́етсѧ во́лею . и҆ сн҃ъ на́мъ да́стсѧ . ᲂу҆слы́шите ꙗ҆зы́цы , і҆и҃лю
внꙋшѝ . разꙋмѣ́йте , и҆ пᲂбѣжде́ни бꙋ́дѣте . с̾ на́ми бо и҆́же и҆стни́тъ и҆
разᲂри́тъ ѿ землѝ всѐ , и҆ црⷭ҇тво и҆ нача́льство , и҆́же є҆гѡ̀ непᲂслꙋ́шаша .
=сла́ва . поⷣ , то́йже . Ж=еѕло́мъ желѣ́знымъ ᲂу҆пасе́нъ бꙋ́деши і҆ꙋде́ю ,
и҆́же непᲂкᲂри́выисѧ , и҆ прᲂро́кѡмъ невѣ́рꙋѧи . сн҃ᲂви бо ро́ждьшꙋсѧ ѻ҆ц҃ъ
наслѣ́дїе пᲂдае́тъ ꙗ҆зы́ки и҆ ѡ҆держа́нїе землѝ всеѧ̀ . тебе́ же ѿри́нетъ ,
сквернᲂꙋбі́йствене , вᲂпи́ти бо непᲂвинꙋ́ешисѧ , цр҃ь і҆и҃левъ хрⷭ҇то́съ
прихо́дитъ . =и҆ нн҃ѣ . поⷣ , то́йже . С=ᲂгла́снѡ землѧ̀ с̾ нбⷭ҇ными
ликᲂва́нїи , вᲂсклица́нїемъ сꙋ́щимъ на землѝ да сверши́тсѧ . трꙋбы̀
бжⷭ҇твеныѧ сᲂгла́снѡ вᲂспо́йте , прᲂро́чески бо бг҃ъ прїи́де . по́йте
па́стырїе свирѧ́юще . лю́дїе рце́мъ , цр҃ь і҆и҃левъ хрⷭ҇то́съ прихо́дитъ .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Сло́во
ѻ҆́ч҃ее ,꙳ и҆́мже всѧ̀ бы́ша ,꙳ без̾стра́стнѡ , и҆ неи҆зрече́ннѡ ꙳ сᲂста́въ
зри́тсѧ ,꙳ є҆ди́нъ ѿ двᲂю̀ є҆стествꙋ̀ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Р=а́дꙋисѧ виѳлїе́мѣ ,꙳ пасы́и наста̀ ,꙳ і҆зра́илѧ спаса́ѧ .꙳ не к̾тᲂмꙋ̀ мні́и
бꙋ́деши ,꙳ во і҆ꙋ́дᲂвахъ влⷣкахъ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . П=рїиди́те ,꙳ земнᲂро́днїи ,꙳ и҆ мы̀ со а҆́нг҃лы ꙳
сᲂста́вльше ли́къ .꙳ сла́ва въ вы́шнихъ бг҃ꙋ вᲂзᲂпїе́мъ .

=сла́ва . гла́съ , в҃ . В=ᲂскрⷭ҇нїѧ прїѧ́ла є҆сѝ да́ръ , а҆настасі́е
всесла́внаѧ . пᲂстрада́вши на сꙋди́щи , бѣсо́въ пᲂтреби́ла є҆сѝ мно́жество , и҆
глꙋбинѣ̀ предала̀ є҆сѝ . страстᲂно́сице мч҃нце дᲂстᲂчꙋ́днаѧ .

=и҆ нн҃ѣ . поⷣ . Д=о́ме є҆вфра́фᲂвъ ,꙳ гра́дѣ ст҃ы́и .꙳ прᲂро́кѡмъ сла́ва ,꙳
ᲂу҆красѝ до́мъ .꙳ в̾ не́мже бжⷭ҇твеныи ражда́етсѧ .

Н=а литꙋргі́и . прᲂки́менъ , ѱл҃о́мъ давы́дᲂвъ . д=и́венъ бг҃ъ во ст҃ы́хъ
свᲂи́хъ , бг҃ъ і҆зра́илевъ . =сти́хъ . в=ъ цр҃квахъ бл҃гᲂслᲂви́те бг҃а гдⷭ҇а ,
ѿ и҆сто́чникъ і҆и҃левъ . =а҆пⷭ҇лъ , к=ъ гала́тѡмъ . заⷱ҇ , с҃и . =а҆ллилꙋ́їѧ .
т=ерпѧ̀ пᲂтерпѣ́хъ гдⷭ҇а , и҆ внѧ́тъ ми . =є҆ѵⷢ҇а́лїе , ѿ =лꙋкѝ . заⷱ҇ , л҃г .
=прича́стен̾ . в=ъ па́мѧть вѣ́чнꙋю бꙋ́детъ пра́ведникъ .

