=МЦⷭ҇А ТОГО́ЖЕ ВЪ Д҃І ДН҃Ь=

=ст҃ы́хъ мч҃нкъ , ѳи́рса и҆ леѵ̾кі́ѧ , и҆ филимѡ́на , и҆ и҆́же с̾ ни́ми .
=В=е́черъ , на гдⷭ҇и вᲂзва́хъ , стихѣ́ры . гла́съ , д҃ . поⷣ . д=а́лъ є҆сѝ
зна́менїе . ~Ѳи́рсъ чꙋ́дныи ,꙳ и҆ бг҃ᲂмꙋ́дрыи калли́никъ ,꙳ и҆ сла́вныи
леѵ̾кі́й ,꙳ трⷪ҇цꙋ несᲂзда́ннꙋю и҆спᲂвѣ́дающе .꙳ бᲂлѣ́зни тѧ́жкїѧ и҆
нестерпи́мыѧ ра́ны ,꙳ мꙋ́жескимъ нра́вᲂмъ претерпѣ́ша ,꙳ и҆ пᲂбѣ́ды вѣнцы̀ ꙗ҆́кѡ
пᲂбѣдᲂно́сцы прїѧ́ша .꙳ сᲂгра́ждане бы́ша ,꙳ невеще́ственымъ си́ламъ .
~Филимѡ́нъ вели́кїи ,꙳ а҆рїѧ́нъ пребᲂга́тыи ,꙳ мꙋ́дрыи а҆пᲂллѡ́нїе ,꙳
кро́вными тече́нїи мнᲂгᲂбо́жїѧ ᲂу҆гаси́ша пла́мень .꙳ и҆ всю̀ напᲂи́ша
зе́млю ,꙳ бг҃ᲂразꙋ́мїѧ бжⷭ҇твеными стрꙋѧ́ми ,꙳ и҆ тꙋ́чами и҆сцѣле́нїѧ ,꙳
страсте́мъ и҆ссꙋша́ютъ рѣ́ки бжⷭ҇твенᲂю бл҃гᲂда́тїю ,꙳ ꙗ҆́кѡ те́плїи
застꙋ́пницы . ~Цвѣ́ти прекра́снїи ,꙳ въ раѝ прᲂцвѣто́ша ,꙳ мꙋ́ченицы
сла́внїи .꙳ дх҃а и҆спꙋща́юще бжⷭ҇твенᲂе бл҃гᲂво́нїе .꙳ и҆ мы́сли бл҃гᲂꙋха́юще
вѣ́рнѡ ,꙳ мᲂле́бнꙋю па́мѧть и҆́хъ пᲂчита́ющимъ .꙳ страда́нїѧ и҆ бᲂре́нїѧ ,꙳ и҆
бл҃же́ннᲂе скᲂнча́нїе .꙳ и҆́хже ра́ди во́ свѣтѣ невече́рнѣмъ живꙋ́тъ
ра́дꙋющесѧ .

=и҆́ны , стихѣ́ры , бцⷣѣ . гла́съ , и҆ поⷣ , то́йже . Ѡ҆=дᲂжди́ ми влⷣчце ,꙳
твᲂеѧ̀ млⷭ҇ти бе́зднꙋ ,꙳ и҆ пᲂпа́льшеесѧ ѕно́емъ страсте́й срⷣце мᲂѐ ,꙳ ꙗ҆́кѡ
ми́лᲂстива напо́й ѻ҆трᲂкᲂви́це .꙳ и҆ ᲂу҆миле́нїѧ ка́плю тᲂчи́ти ,꙳
непреста́ннѡ сᲂтвᲂрѝ мᲂлю́сѧ .꙳ и҆́миже ᲂу҆тѣше́нїѧ спᲂдо́блюсѧ чⷭ҇таѧ ,꙳
є҆́же ᲂу҆лꙋчи́ти и҆́мꙋтъ ,꙳ и҆́же и҆́скреннѡ пла́кавшїисѧ . ~Бѣсо́вскими
пᲂгᲂрбле́на прило́ги ,꙳ и҆ в̾ ро́въ пᲂги́бели в̾ве́ржена ,꙳ ᲂу҆ще́дри влⷣчце .꙳
и҆ ᲂу҆тверди́ мѧ на ка́мени дᲂбрᲂдѣ́телей ,꙳ и҆ сᲂвѣ́ты враго́мъ разᲂрѝ .꙳
спᲂдо́би твᲂри́ти мѧ ,꙳ пᲂвелѣ́нїѧ твᲂегѡ̀ сн҃а и҆ бг҃а на́шегѡ .꙳ ꙗ҆́кѡ
да ᲂу҆лꙋчꙋ̀ ѡ҆ставле́нїе ꙳ в̾ де́нь сꙋ́дныи . ~Въ разбо́йники в̾падо́хъ ꙳
скве́рныхъ ᲂу҆бі́ицъ ,꙳ пренепᲂро́чнаѧ ,꙳ и҆ нетлѣ́нныѧ ѻ҆де́жды вы́шнїѧ
свѣ́тлᲂсти ,꙳ си́хъ нахᲂжде́нїи сᲂвлече́нъ бы́хъ , ѻ҆трᲂкᲂви́це .꙳ и҆ ѿ ни́хъ
неми́лᲂстивнѡ ᲂу҆ѧ́звихсѧ ,꙳ и҆ низ̾ве́рженъ бы́хъ въ мѣ́стѡ ѡ҆ѕлᲂбле́нїѧ є҆́ле
жи́въ .꙳ но пред̾варѝ ,꙳ и҆ рꙋ́кꙋ свᲂю̀ прᲂстрѝ .꙳ и҆ вᲂз̾дви́гни мѧ мᲂлю́сѧ .
=сла́ва , и҆ ны́нѣ , боⷢ҇ . Н=а ѻ҆дрѣ̀ низ̾лежꙋ̀ ᲂу҆ны́нїѧ ,꙳ всенепᲂро́чнаѧ .꙳
и҆ лѣ́нᲂстнѡ прᲂхᲂжꙋ̀ житїѐ ,꙳ и҆ ᲂу҆жасо́хсѧ кᲂнца̀ мᲂегѡ̀ вре́мене бцⷣе .꙳
да не ꙗ҆́кᲂже ле́въ неща́днѡ расто́ргнетъ ꙳ смире́нꙋю мᲂю̀ дш҃ꙋ ,꙳ ѕмі́й
вселꙋка́выи .꙳ тѣ́мже свᲂе́ю бл҃гᲂстїю пре́жде кᲂнца̀ вари́вши ,꙳ к̾ пᲂкаѧ́нїю
мѧ̀ вᲂз̾дви́гни . =крⷭ҇тᲂбг҃ᲂро́диченъ . поⷣ . ꙗ҆́=кѡ до́блѧ . ~Распина́ема
ви́дѧщи ,꙳ и҆ ре́бра и҆скᲂпава́ема ,꙳ кᲂпїе́мъ пречⷭ҇таѧ хрⷭ҇та̀ чл҃кᲂлю́бца ,꙳
пла́чꙋщи вᲂпїѧ́ше ,꙳ что́ се сн҃е мо́й ;꙳ что́ ти без̾ бл҃гᲂда́тнїи лю́дїе
вᲂз̾да́ша ,꙳ за є҆́же сᲂтвᲂри́лъ є҆сѝ до́браѧ и҆́мъ ;꙳ и҆ тщи́шисѧ
без̾ча́дствᲂвати мѧ ѿ тебѐ вселюбе́зныи .꙳ дивлѧ́юсѧ млрⷭ҇де ,꙳ во́льнᲂмꙋ
твᲂемꙋ̀ распѧ́тїю .

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃ы́мъ , на д҃ . гла́съ ,
ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ і҆и҃ль , по бе́зднѣ
стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ пᲂбѣ́днꙋю пѣ́снь пᲂе́мъ
вᲂпїѧ́ше .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Мч҃нческими красᲂта́ми ,
бжⷭ҇твенᲂмꙋ прⷭ҇то́лꙋ пред̾стᲂѧ́ще . бжⷭ҇твеными блиста́нїи страстᲂте́рпцы
сїѧ́юще . на́съ пᲂю́щихъ ва́шꙋ па́мѧть прᲂсвѣти́те . ~Дᲂбро́тꙋ бжⷭ҇твенꙋю
жела́юще , житїѧ̀ кра́снаѧ нивᲂчто́же в̾мѣни́сте , страстᲂте́рпцы хрⷭ҇то́вы .
и҆ ᲂу҆ме́рше тѣ́лᲂмъ , жи́знь без̾кᲂне́чнꙋю ѡ҆брѣстѝ спᲂдо́бистесѧ .
~Без̾бо́жїѧ ле́сть бг҃ᲂлѣ́пнѡ , страстᲂте́рпцы мч҃нцы ѡ҆бличи́вше . мно́гихъ
бᲂлѣ́зней претерпѣ́сте раз̾жже́нїѧ . и҆ без̾бᲂлѣ́зненꙋю жи́знь ны́нѣ
вᲂспрїѧ́сте . =боⷢ҇ . Н=еѡ҆пи́саннᲂе сло́во , ѡ҆пи́сано бы́вше , пло́тїю
пᲂрᲂдила̀ є҆сѝ чⷭ҇таѧ . є҆го́же мᲂлѝ , и҆зба́вити ѿ тлѧ̀ , и҆ страсте́й
ѡ҆держа́нїѧ , тѧ̀ сла́вѧщїѧ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Тѣ́ло стрꙋ́жꙋще лю́тѣ тмѣ̀ пред̾ста́теле , по́мысла
твᲂегѡ̀ крѣ́пᲂсти неѡ҆сла́биша . си́лᲂю бжⷭ҇твенᲂю , си́ленъ в̾ любвѝ ѳи́рсе
ᲂу҆крѣплѧ́ѧсѧ . ~Бѧ́ше мч҃нче чꙋдна̀ тве́рдаѧ твᲂѧ̀ вᲂи́стинꙋ к̾ бг҃ꙋ вѣ́ра ,
є҆́юже пᲂсрами́лъ є҆сѝ врага̀ ѕлᲂвѣ́рїе . вᲂпїѧ̀ ѽ филимѡ́не , ра́бъ є҆́смь
хрⷭ҇то́въ . ~Къ бᲂре́нїю мч҃нче врага̀ де́рзᲂстнѣ и҆зы́де . ни щито́мъ
ни кᲂпїе́мъ , но вѣ́рᲂю незы́блемᲂю бжⷭ҇твенѣ вᲂѡ҆рꙋ́жьсѧ , и҆ мꙋ́жески сегѡ̀
на́ землю низ̾ве́рглъ є҆сѝ . =боⷢ҇ . В=о двᲂю̀ є҆стествꙋ̀ є҆ди́нъ ѿ ст҃ы́ѧ
трⷪ҇цы , ѿ чⷭ҇тыхъ твᲂи́хъ крᲂве́й вᲂпло́щьсѧ , бг҃ᲂлѣ́пнѡ про́йде . ꙗ҆́же
ѿ а҆да́ма , спаса́ѧ пречⷭ҇таѧ бл҃гᲂстїю .

=сѣда́ленъ . гла́съ , д҃ . Б=л҃гᲂче́стїѧ щито́мъ пᲂкрыва́еми до́брѣ , и҆
ѻ҆рꙋ́жїемъ крⷭ҇та̀ ѡ҆дѣ́ѧвшесѧ тве́рдѡ , пᲂлкѝ низ̾лᲂжи́ша мꙋчи́телемъ .
мч҃нцы хрⷭ҇то́вы дᲂстᲂчꙋ́днїи . и҆ вѣне́цъ ѿ негѡ̀ прїи́мше пᲂбѣ́денъ ,
ликꙋ́ютъ непреста́ннѡ с̾ вы́шними си́лами , сп҃са мо́лѧтъ спастѝ дш҃а на́ша .
=сла́ва , и҆ ны́нѣ , боⷢ҇ . Т=ревᲂлне́нїи страстны́ми , несмы́сленыи а҆́зъ
ѡ҆бꙋрева́емь чⷭ҇таѧ , призыва́ю тѧ̀ те́плѣ . непре́зри менѐ ѻ҆каѧ́ннагѡ
пᲂги́бнꙋти , бе́зднꙋ млрⷭ҇дїѧ ро́ждьши , ра́звѣ бо тебѐ наде́жде не и҆́мамъ .
да не враго́мъ ᲂу҆́бѡ ѡ҆бра́дᲂванїе и҆ смѣ́хъ , надѣ́ѧвсѧ на тѧ̀ ꙗ҆влю́сѧ .
и҆́бо мо́жеши є҆ли́кѡ хо́щеши , ꙗ҆́кѡ мт҃и сꙋ́щи всѣ́хъ бг҃а . =крⷭ҇тᲂбоⷢ҇ .
Д=в҃аѧ и҆ а҆́гница , зрѧ́щи на крⷭ҇тѣ̀ , и҆́же без̾ сѣ́мене и҆з̾ неѧ̀ а҆́гньца
рᲂжде́на па́че ᲂу҆ма̀ , распрᲂсте́рта , и҆ кᲂпїе́мъ прᲂбᲂде́на , ско́рбными
ᲂу҆ѧ́звена стрѣла́ми , вᲂпїѧ́ше ᲂу҆ми́льнѡ вᲂсклица́ющи . что́ се но́вᲂе
та́инство ; ка́кѡ ᲂу҆мира́еши , и҆́же живᲂтꙋ̀ є҆ди́нъ гдⷭ҇ь ; тѣ́мже вᲂскрⷭ҇нѝ
па́дшаго сᲂвᲂставлѧ́ѧ пра́ѻ҆ц҃а .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~Є҆ди́нᲂгѡ бл҃гᲂсе́рдаго , є҆ди́нᲂгѡ гдⷭ҇а и҆ бг҃а всѣ́хъ , и҆спᲂвѣ́дати мч҃нцы
вᲂз̾желѣ́вше . мꙋ́ками тᲂгѡ̀ црⷭ҇тво прїѧ́сте . ~Стрᲂга́нїѧ тѣле́снаѧ ,
ѻ҆́гненаѧ стремле́нїѧ и҆ ѕвѣ́рскаѧ и҆ мо́рѧ , ю҆́нᲂшески пᲂд̾ѧ́лъ є҆сѝ
пребᲂга́те , си́лᲂю хрⷭ҇то́вᲂю мч҃нче ѳи́рсе ᲂу҆крѣплѧ́емь . ~Пᲂд̾ви́жимъ
ра́нами ᲂу҆крѣплѧ́емь , дш҃ꙋ свѣтлѣ́йшꙋ со́лнечнагѡ сїѧ́нїѧ сᲂдѣ́лалъ є҆сѝ
ꙗ҆́кѡ во́ине хрⷭ҇то́въ , страстᲂте́рпче бл҃же́нне леѵ̾кі́е . =боⷢ҇ . М=т҃рь
без̾мꙋ́жнꙋ , дв҃ꙋ непᲂро́чнꙋ , нетлѣ́ннꙋ ѻ҆трᲂкᲂви́цꙋ , в̾ жена́хъ є҆ди́нꙋ тѧ̀
зна́емъ . бл҃гᲂслᲂве́наѧ мр҃і́е , чл҃кѡмъ и҆справле́нїе .

=пѣ́снь , є҃ . і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ
дш҃а любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ
бг҃а , ѿ́ мрака грѣхо́внагѡ и҆зима́юща . ~Бжⷭ҇твеными бг҃ᲂсїѧ́ннѡ мч҃нцы
прехва́льнїи , зарѧ́ми прᲂсвѣща́еми . преи҆до́сте без̾бо́жїѧ непᲂстᲂѧ́ннꙋю
пꙋчи́нꙋ , и҆ к̾ бжⷭ҇твенѣй тишинѣ̀ преминꙋ́ли є҆стѐ . ~Влачи́ми по землѝ
мч҃нцы прехва́льнїи бᲂлѣ́знено , и҆ мꙋ́ками ᲂу҆ранѧ́еми , нбⷭ҇ныхъ че́сти
пᲂлꙋчи́сте . а҆́нг҃лѡмъ сᲂгра́ждане ны́нѣ бы́вше . ~Любѧ̀ ᲂу҆́мрети за хрⷭ҇та̀ ,
вᲂз̾лю́бльшаго тѧ̀ ꙗ҆́вѣ мч҃нче филимѡ́не . в̾мѣни́лъ є҆сѝ принᲂси́мыѧ ꙗ҆́звы
тѣлесѝ твᲂемꙋ̀ , младе́нецъ стрѣлѧ́нїѧ , бг҃ᲂбл҃же́нне . =боⷢ҇ . И҆́=же бцⷣꙋ
тѧ̀ ѿ дш҃и влⷣчце ми́рꙋ бл҃га́ѧ , и҆спᲂвѣ́дающїѧ спаса́й . тѧ́ бо
пред̾ста́тельницꙋ непᲂбѣди́мꙋ стѧжа́хᲂмъ , сꙋ́щꙋю бг҃ᲂрᲂди́тельницꙋ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Вѣ́тры дви́жими бжⷭ҇твенагѡ дх҃а мꙋ́дрїи , дш҃е́вныи
кᲂра́бль въ разꙋ́мныхъ приста́нищехъ ра́дᲂстнѡ спаслѝ є҆стѐ мч҃нцы ,
наслажда́ющесѧ кꙋ́пнѡ бжⷭ҇тва̀ . ~На кᲂлесни́цꙋ пла́меннꙋ всѣ́дше страда́льцы ,
и҆з̾лїѧ́ннᲂю кро́вїю къ нб҃сѝ вᲂсхити́стесѧ . и҆ бж҃їѧ сла́вы пᲂлꙋчи́сте
ѿ негѡ̀ вѣнцы̀ пᲂбѣ́дныѧ прїи́мше . ~Филимѡ́нъ и҆ леѵ̾кі́й , а҆пᲂллѡ́нїй ,
в̾кꙋ́пѣ и҆ ѳи́рсъ сла́вныи , четвери́ца бжⷭ҇твенаѧ , и҆ свѣтᲂза́рнаѧ ,
трⷪ҇ческᲂе сїѧ́нїе , прича́стїемъ невеще́ственымъ ѡ҆бᲂгати́шасѧ . =боⷢ҇ .
И҆́=же всѧ́кїѧ пребо́льши , мы́сленыѧ ꙗ҆́кѡ бг҃ъ , и҆ ви́димыѧ тва́ри ,
вᲂпло́щьсѧ про́йде ѿ твᲂеѧ̀ ᲂу҆тро́бы , сᲂблю́дъ тѧ̀ нетлѣ́ннꙋ . ꙗ҆́кᲂже и҆
пре́жде ржⷭ҇тва̀ бѧ́ше , мт҃и дв҃о .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Ѡ҆дᲂжде́нїи бжⷭ҇твеными
ᲂу҆гаси́сте мнᲂгᲂбо́жїѧ пе́щь , раз̾же́гшесѧ бжⷭ҇твенᲂю любо́вїю . и҆ ны́нѣ
ра́дᲂстнѡ пᲂетѐ страда́льцы , бл҃гᲂслᲂве́нъ бг҃ъ ѻ҆ц҃ъ на́шихъ . ~Гᲂнѧ́щаго
бжⷭ҇твенᲂю ᲂу҆ло́вльше мре́жею дᲂстᲂчꙋ́дне , и҆з̾влеко́сте и҆з̾ глꙋбины̀
ле́стныѧ , и҆ хрⷭ҇то́ви приведо́сте , пᲂю́ща те́плѣ , бл҃гᲂслᲂве́нъ бг҃ъ ѻ҆ц҃ъ
на́шихъ . ~Пᲂкᲂлѣба́сте льстѝ ѻ҆снᲂва́нїѧ , недви́жимо прᲂи҆звᲂле́нїе
пᲂказꙋ́юще , и҆ мꙋ́жественъ ра́зꙋмъ страда́льцы . и҆ ны́нѣ пᲂетѐ бл҃гᲂче́стнѡ ,
бл҃гᲂслᲂве́нъ бг҃ъ ѻ҆ц҃ъ на́шихъ . =боⷢ҇ . П=а́че сло́ва твᲂѐ зача́тїе
бг҃ᲂневѣ́сто , бг҃а бо сло́во рᲂдила̀ є҆сѝ , и҆зба́вльша без̾слᲂве́сїѧ всѧ̀
земны́ѧ , и҆ сло́во пᲂдаю́ща вᲂпи́ти блгⷭ҇ве́нъ бг҃ъ ѻ҆ц҃ъ на́шихъ .

=пѣ́снь , и҃ . і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Щито́мъ бл҃гᲂче́стїѧ
защи́щьсѧ , крⷭ҇тъ в̾ кᲂпїѧ̀ мѣ́стѡ вᲂспрїе́мъ . пᲂлкѝ вра́гъ неви́димыхъ
с̾сѣ́клъ є҆сѝ , ѳи́рсе дᲂблемꙋ́дрене , мч҃нкѡмъ бжⷭ҇твенаѧ сла́во . ~Раз̾же́гсѧ
любо́вїю вседержи́телѧ , в̾ше́лъ є҆сѝ мꙋ́жески и҆ в̾ мꙋ́ченическᲂе сꙋди́ще ,
и҆ терпѣли́внѡ пᲂстрада́въ , низ̾ве́рглъ є҆сѝ ѕмїѧ̀ вели́кагѡ , филимѡ́не
страда́льче . ~Пᲂгрꙋже́нꙋ пᲂказа́въ вра́жїю си́лꙋ , глꙋбино́ю мꙋ́жества и҆
терпѣ́нїѧ твᲂегѡ̀ , ѽ а҆рїѧ́не . црⷭ҇твїѧ спᲂдо́бисѧ недви́жимаго во всѧ̀
вѣ́ки . =боⷢ҇ . И҆́=стиннꙋю бцⷣꙋ и҆спᲂвѣ́дающе тѧ̀ , ꙗ҆́кѡ а҆́нг҃лъ ра́дꙋисѧ
вᲂпїе́мъ тѝ . є҆ди́на бо ра́дᲂсть на землѝ рᲂдила̀ є҆сѝ , ѽ ѡ҆бра́дᲂваннаѧ
чⷭ҇таѧ бл҃гᲂслᲂве́ннаѧ .

=пѣ́снь , ѳ҃ . і҆рмо́съ . Б=г҃а чл҃кѡмъ неꙋдо́бь ви́дѣти , на́нь же несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , с̾ нбⷭ҇ными вѡ́и тѧ̀ велича́емъ . ~Хрⷭ҇то́вꙋ
стрⷭ҇ть и҆з̾ѡ҆бража́юще , и҆скꙋше́нїѧ мно́гихъ мꙋ́къ претерпѣ́сте бл҃же́ннїи .
глава́ми же ᲂу҆сѣ́чени бы́вше , причто́стесѧ чинѡ́мъ нбⷭ҇нымъ . сла́вᲂю
ѡ҆блиста́юще , и҆ бжⷭ҇твеными лꙋча́ми ᲂу҆краша́еми . ~Твᲂи́ми крᲂвьмѝ
багрѧни́цꙋ ѡ҆мᲂчи́лъ є҆сѝ ѳи́рсе бг҃ᲂмꙋ́дре , и҆ в̾ сїю̀ сла́внѡ ѡ҆дѣ́ѧвсѧ .
ꙗ҆́кѡ и҆ ски́петро бжⷭ҇твенѡ держа̀ крⷭ҇тъ , со всѣ́ми мч҃нки ны́нѣ црⷭ҇твꙋеши
бг҃ᲂбл҃же́нне . ~Ва́шимъ бл҃же́ннїи ᲂу҆диви́шасѧ а҆́нг҃льскїѧ си́лы
пᲂдвиго́мъ . ра́намъ прᲂтивле́нїю , нꙋ́жднѣй сме́рти . с̾ ни́миже живꙋ́ще
вᲂспᲂмина́нїе твᲂритѐ , ѡ҆ твᲂрѧ́щихъ ва́шꙋ па́мѧть прехва́льнїи . =боⷢ҇ .
В=ъ пᲂдо́бїи челᲂвѣ́чи пло́ти , ѿ твᲂеѧ̀ пло́ти сло́во ꙗ҆ви́сѧ ражда́емо , и҆
мч҃нкъ мно́жество привлечѐ . стра́сти претерпѣ́въ бл҃гі́и , чи́стаѧ дв҃о мр҃і́е
бг҃ᲂра́дᲂваннаѧ .

