=МЦⷭ҇А ТОГО́ЖЕ ВЪ Е҃ ДН҃Ь=

=прпⷣбнагѡ и҆ бг҃ᲂно́снагѡ ѻ҆ц҃а на́шегѡ са́вы ѡ҆сщ҃е́ннагѡ . =Н=а ма́лѣй
вече́рни , на гдⷭ҇и вᲂзва́хъ , стихѣ́ры . гла́съ , а҃ . поⷣ . п=рехва́льнїи
мч҃нцы . ~Зри́тель бы́сть ᲂу҆мо́мъ мы́сленыхъ си́лъ .꙳ ꙗ҆́кѡ дѣ́теленъ
бжⷭ҇твенымъ слᲂвесе́мъ ,꙳ пᲂлага́ѧ во свᲂе́мъ срⷣцѣ .꙳ в̾ не́мже и҆
вᲂсхᲂжде́нїѧ ,꙳ ꙗ҆́кᲂже лѣ́ствицꙋ ᲂу҆тверди́лъ є҆сѝ ,꙳ прпⷣбне са́во ѻ҆́ч҃е
на́шъ .꙳ и҆ ны́нѣ мᲂли́сѧ ,꙳ дарᲂва́ти дш҃а́мъ на́шимъ ,꙳ ми́ръ и҆ ве́лїю
млⷭ҇ть . =два́жды . С=а́во прпⷣбне ,꙳ свᲂю̀ ѿ младе́нства ꙳ вᲂз̾лᲂжи́лъ є҆сѝ
жи́знь хрⷭ҇тꙋ̀ бг҃ꙋ на́шемꙋ .꙳ и҆́мже ᲂу҆крѣплѧ́емь ,꙳ плᲂтьскі́ѧ стра́сти
по́мыслꙋ пᲂвинꙋ́лъ є҆сѝ ,꙳ хꙋ́ждьшее пᲂкарѧ́ѧ лꙋ́чшемꙋ .꙳ тѣ́мже мᲂли́сѧ ,꙳
дарᲂва́ти дш҃а́мъ на́шимъ ,꙳ ми́ръ и҆ ве́лїю ми́лᲂсть . ~Бг҃ᲂмꙋ́дре ѻ҆́ч҃е
на́шъ ,꙳ свѣти́льникъ ꙗ҆ви́лсѧ є҆сѝ вели́къ ,꙳ прᲂсвѣща́ѧ пᲂд̾сл҃нчнꙋю чꙋде́съ
сїѧ́ньми ,꙳ и҆ бжⷭ҇твеными дѣ́лы .꙳ тѣ́мже по ᲂу҆спе́нїи ꙳ незахᲂди́мыи тѧ̀
свѣ́тъ прїѧ́тъ .꙳ и҆ ны́нѣ мᲂли́сѧ ,꙳ дарᲂва́ти дш҃а́мъ на́шимъ ,꙳ ми́ръ и҆
ве́лїю ми́лᲂсть . =сла́ва . гла́съ , в҃ . П=рпⷣбне ѻ҆́ч҃е , ѿ младе́нства
дᲂбрᲂдѣ́тель прилѣ́жнѡ ᲂу҆держа́лъ , сᲂсꙋ́дъ бы́сть ст҃о́мꙋ дх҃ꙋ . и҆ ѿ негѡ̀
прїе́мъ чꙋде́съ дѣ́йство , ᲂу҆вѣ́рилъ є҆сѝ чл҃ки преѡ҆би́дѣти сла́дкихъ .
ны́нѣ же бжⷭ҇твенымъ свѣ́тᲂмъ чи́стѣ сїѧ́ѧ , прᲂсвѣтѝ на́ша по́мыслы са́во
ѻ҆́ч҃е на́шъ . =и҆ ны́нѣ , боⷢ҇ . д=невны́и .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Ꙗ҆ви́лсѧ
є҆сѝ ,꙳ ѿ мт҃рьнихъ пеле́нъ ,꙳ бг҃ᲂно́се ѻ҆́ч҃е на́шъ ,꙳ сщ҃е́нныи сᲂсꙋ́дъ ,꙳
и҆ до́мъ прест҃а́гѡ дх҃а .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . Н=ᲂсѧ̀ на ра́мꙋ
свᲂе́ю ,꙳ крⷭ҇тъ гдⷭ҇нь .꙳ бѣсо́вскаѧ мечта́нїѧ ,꙳ ѻ҆́ч҃е са́во ,꙳ до кᲂнца̀
пᲂтреби́лъ є҆сѝ .

=сти́хъ : бл҃же́нъ мꙋ́жь бᲂѧ́исѧ гдⷭ҇а ,꙳ въ за́пᲂвѣдехъ є҆гѡ̀ вᲂсхо́щетъ
ѕѣлѡ̀ . Л=ьще́нїѧ лꙋка́выхъ бѣсо́въ ѡ҆бличи́въ ,꙳ крⷭ҇тнᲂю си́лᲂю .꙳
ᲂу҆ѧсни́лъ же є҆сѝ ,꙳ сла́вꙋ хрⷭ҇то́вꙋ ,꙳ са́во ѻ҆́ч҃е на́шъ . =сла́ва , и҆
ны́нѣ , боⷢ҇ . и҆ поⷣ , то́йже . В=лⷣчце бл҃га́ѧ ,꙳ ст҃ѣ́и свᲂѝ рꙋ́цѣ ,꙳
к̾ сн҃ꙋ свᲂемꙋ̀ вᲂз̾дѣжѝ ,꙳ дш҃елюби́мᲂмꙋ сᲂдѣ́телю ,꙳ ᲂу҆ще́дрити рабы̀
свᲂѧ̀ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . С=ле́зъ твᲂи́хъ и҆сто́чники , пꙋсты́ни без̾ча́днᲂе вᲂз̾дѣ́лалъ
є҆сѝ . и҆ и҆з̾ глꙋбины̀ вᲂз̾дыха́ньми , во́сто трꙋды̀ расплᲂди́лъ є҆сѝ . и҆
бы́сть свѣти́льникъ вселе́ннѣй , сїѧ́ѧ чꙋдесы̀ , са́во ѻ҆́ч҃е на́шъ . мᲂлѝ
хрⷭ҇та̀ бг҃а , спасти́сѧ дш҃а́мъ на́шимъ . =сла́ва , и҆ нн҃ѣ , боⷢ҇ . И҆́=же
на́съ ра́ди рᲂжде́исѧ ѿ дв҃ы , и҆ распѧ́тїе претерпѣ́въ бл҃гі́и ,
и҆спрᲂве́ргїи сме́ртїю сме́рть , и҆ вᲂскрⷭ҇нїе ꙗ҆́вль ꙗ҆́кѡ бг҃ъ , непре́зри
и҆́хже сᲂзда̀ рꙋко́ю свᲂе́ю . ꙗ҆вѝ чл҃кᲂлю́бїе свᲂѐ млⷭ҇тиве . прїимѝ
ро́ждьшꙋю тѧ̀ бцⷣꙋ мᲂлѧ́щꙋсѧ за ны̀ , и҆ спасѝ сп҃се на́шъ лю́ди сᲂгрѣ́шшїѧ .
=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стⷯры , на и҃ . гла́съ , є҃ . С=а́во бг҃ᲂмꙋ́дре , а҆́нг҃лѡмъ ра́вно
стᲂѧ́телю , є҆динᲂкро́вниче прпⷣбнымъ , сᲂбесѣ́дниче пррⷪ҇кѡмъ , мч҃нкѡмъ и҆
а҆пⷭ҇лѡмъ с̾наслѣ́дниче , во́свѣтѣ невече́рнѣмъ ны́нѣ живы́и . є҆го́же лꙋча́ми
сїѧ́ѧ бжⷭ҇твеными , кра́йнимъ жела́нїемъ . пред̾стᲂѧ̀ со дерзнᲂве́нїемъ
прᲂсвѣще́нъ , и҆ наслажда́ѧсѧ тᲂгѡ̀ видѣ́ньми , и҆ пита́ѧсѧ тᲂгѡ̀ дᲂбро́тами
непреста́ннѡ . хрⷭ҇та̀ мᲂлѧ̀ , хрⷭ҇та̀ пᲂмᲂлѝ прпⷣбне , дарᲂва́ти цр҃кви
є҆динᲂмышле́нїе , и҆ ми́ръ и҆ ве́лїю млⷭ҇ть . ~Са́во бг҃ᲂмꙋ́дре ,
вᲂз̾держа́нїѧ свѣти́ло неᲂу҆гаси́мᲂе . свѣти́льниче и҆́нᲂкꙋющимъ пресвѣ́тлыи ,
любвѐ лꙋча́ми прᲂсвѣща́емь . сто́лпе непрекло́нныи терпѣ́нїѧ . здра́вїе и҆
си́ла вѣ́рᲂю тѧ̀ чтꙋ́щимъ . и҆сцѣле́нїи сᲂкро́вище . жи́телю пꙋсты́нныи , ꙗ҆́кѡ
вᲂи́стинꙋ и҆́же ꙗ҆́кѡ ра́й тꙋ̀ пᲂказа́въ , бжⷭ҇твеныѧ плᲂды̀ принᲂсѧ́щꙋ
спаса́емыхъ . хрⷭ҇та̀ мᲂлѧ̀ , хрⷭ҇та̀ пᲂмᲂлѝ прпⷣбне , дарᲂва́ти цр҃кви
є҆динᲂмышле́нїе , и҆ ми́ръ и҆ ве́лїю млⷭ҇ть . ~Са́во бг҃ᲂмꙋ́дре ,
дᲂбрᲂдѣ́телей сто́лпе ѻ҆́гненыи . свѣти́льниче , и҆́же и҆́з̾мᲂрѧ мирска́гѡ ,
лю́ди к̾ приста́нищꙋ бжⷭ҇твенᲂмꙋ наставлѧ́ѧ . и҆́же пре́лести дꙋ́хи низ̾лᲂжѝ .
дх҃а ст҃а́гѡ чи́стᲂе прїѧ́телище . наста́вниче и҆́нᲂкꙋющимъ , и҆скꙋ́снаѧ мѣ́ра
вᲂз̾держа́нїю . смире́нїю свѣ́тлаѧ высᲂто̀ . и҆сто́чниче и҆стᲂча́ѧ
и҆сцѣле́нїи бе́зднꙋ . хрⷭ҇та̀ мᲂлѧ̀ , хрⷭ҇та̀ пᲂмᲂлѝ ст҃е , дарᲂва́ти цр҃кви
є҆динᲂмышле́нїе , и҆ ми́ръ и҆ ве́лїю ми́лᲂсть .

=сла́ва . гла́съ , ѕ҃ . И҆́=же по ѻ҆́бразꙋ сᲂблю́дъ невреди́мѡ , ᲂу҆ма̀ влⷣкꙋ
на́ страсти па́гꙋбныѧ по́стнически пᲂста́вивъ , и҆ на пᲂдо́бїе ꙗ҆́кᲂже мо́щно
вᲂз̾ше́лъ є҆сѝ . мꙋ́жески бо є҆стество̀ пᲂнꙋ́дивъ , пᲂтща́лсѧ є҆сѝ хꙋ́ждьшее
пᲂкᲂри́ти лꙋ́чшемꙋ , пло́ть пᲂрабо́тити дх҃ꙋ . тѣ́мъ и҆́нᲂкѡмъ ꙗ҆ви́сѧ
старѣ́йшина , жи́тель пꙋсты́нныи , до́брѣ текꙋ́щимъ ѡ҆бꙋчи́тель , пра́вило
дᲂбрᲂдѣ́телей и҆з̾вѣ́стнᲂе . и҆ ны́нѣ на́ нб҃сѣхъ зерца́лᲂмъ разрѣ́шшимсѧ
ѻ҆́ч҃е са́во , чи́стѣ смо́триши ст҃ꙋ́ю трⷪ҇цꙋ сы́и пᲂсредѣ̀ , мᲂлѧ́сѧ
за чтꙋ́щїѧ тѧ̀ вѣ́рᲂю и҆ любо́вїю .

=и҆ нн҃ѣ , боⷢ҇ . К=то̀ тебѐ небл҃жи́тъ прест҃а́ѧ дв҃це ; и҆лѝ кто̀
невᲂспѣва́етъ твᲂегѡ̀ пречи́стагѡ ржⷭ҇тва̀ ; без̾лѣ́тныи бо ѿ ѻ҆ц҃а вᲂзсїѧ́въ
сн҃ъ є҆динᲂро́дныи , то́й же ѿ тебѐ чи́стыѧ про́йде , несказа́ннѡ
вᲂпло́щьсѧ . є҆стество́мъ бг҃ъ сы́и , и҆ є҆стество́мъ бы́въ чл҃къ на́съ ра́ди .
не во двᲂю̀ лицꙋ̀ раздѣлѧ́емъ . но во двᲂю̀ є҆стествꙋ̀ несмѣ́сно пᲂзнава́емъ .
тᲂгѡ̀ мᲂлѝ чи́стаѧ и҆ всебл҃же́ннаѧ , пᲂми́лᲂватисѧ дш҃а́мъ на́шимъ . =та́же ,
вы́хᲂдъ . прᲂки́менъ , дню̀ . =

Ѿ =премꙋ́дрᲂсти сᲂло́мѡни , чте́нїе . =

~Пра́ведныхъ дш҃а в̾ рꙋцѣ̀ бж҃їи , и҆ неприко́снетсѧ и҆́хъ мꙋ́ка . непщева́ни
бы́ша во ѻ҆́чїю безꙋ́мныхъ ᲂу҆́мрети , и҆ вмѣни́сѧ ѡ҆ѕлᲂбле́нїе и҆схо́дъ
и҆́хъ , и҆ є҆́же ѿ на́съ ше́ствїе сᲂкрꙋше́нїе , ѻ҆ни́же сꙋ́ть в̾ ми́рѣ . и҆́бо
пред̾ лице́мъ чл҃ческимъ а҆́ще и҆ мꙋ́кꙋ прїи́мꙋтъ , ᲂу҆пᲂва́нїе и҆́хъ
без̾сме́ртїѧ и҆спо́лнь . и҆ ма́лымъ пᲂка́зани бы́ша , вели́каѧ вᲂспрїи́мꙋтъ ,
ꙗ҆́кѡ бг҃ъ и҆скꙋсѝ и҆́хъ , и҆ ѡ҆брѣ́те и҆́хъ дᲂсто́йны себѣ̀ . ꙗ҆́кѡ зла́то
в̾ гᲂрни́лѣ и҆скꙋсѝ и҆́хъ , и҆ ꙗ҆́кѡ всепло́днꙋ же́ртвꙋ прїѧ́тъ и҆́хъ . и҆
во́ времѧ пᲂсѣще́нїѧ и҆́хъ вᲂз̾сїѧ́ютъ , и҆ ꙗ҆́кѡ и҆́скры по сте́блїю
пᲂтекꙋ́тъ . сꙋ́дѧтъ ꙗ҆зы́кѡмъ , и҆ ѡ҆блада́ютъ людьмѝ , и҆ вᲂцр҃и́тсѧ гдⷭ҇ь
в̾ ни́хъ во́ вѣки . надѣ́ющїисѧ на́нь разꙋмѣ́ютъ и҆́стинꙋ , и҆ вѣ́рнїи
любо́вїю пребꙋ́дꙋтъ в̾ не́мъ . ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ ,
и҆ пᲂсѣще́нїе во и҆збра́нныхъ є҆гѡ̀ .

Ѿ =премꙋ́дрᲂсти сᲂло́мѡни , чте́нїе . =

~Пра́ведницы во́ вѣки живꙋ́тъ , и҆ ѿ́ гдⷭ҇а мзда̀ и҆́мъ , и҆ пᲂмышле́нїе
и҆́хъ пред̾ вы́шнимъ . сегѡ̀ ра́ди прїи́мꙋтъ црⷭ҇твїе бл҃гᲂлѣ́пїѧ , и҆
вѣне́цъ дᲂбро́ты ѿ рꙋкѝ гдⷭ҇ни . ꙗ҆́кѡ десни́цею пᲂкры́етъ и҆́хъ , и҆ мы́шцею
защи́титъ и҆́хъ . прїи́метъ всѐ ѻ҆рꙋ́жїе ре́внᲂсти є҆гѡ̀ , и҆ вᲂѡ҆рꙋже́но
сᲂтвᲂри́тъ сᲂзда́нїе , в̾ ме́сть враго́мъ . и҆ ѡ҆блече́тъ ѧ҆̀ во брᲂнѧ̀
пра́вды , и҆ вᲂзлᲂжи́тъ шле́мъ сꙋ́дъ нелицемѣ́ренъ . и҆ прїи́метъ щи́тъ
непᲂбѣди́мъ препᲂдо́бїе . пᲂѡ҆стри́тъ же напра́сенъ гнѣ́въ во ѻ҆рꙋ́жїи . и҆
пᲂбо́ретъ с̾ ни́мъ ми́ръ на безꙋ́мныѧ . и҆ по́йдꙋтъ правᲂлꙋ́чнѣ стрѣ́лы
мо́лнїины , ꙗ҆́кѡ ѿ бл҃гᲂкрꙋ́гла лꙋ́ка ѻ҆блако́въ , на намѣ́ренїе летѧ́тъ . и҆
ѿ пра́щъ ка́менныхъ ꙗ҆́рᲂсти и҆спо́лнь , падꙋ́тъ гра́ды . вᲂзнегᲂдꙋ́етъ на ни́хъ
вᲂда̀ мᲂрска́ѧ , рѣ́ки же пᲂтекꙋ́тъ жестᲂча́е . сᲂпрᲂти́въ ста́нетъ и҆́мъ дх҃ъ
си́лы . и҆ ꙗ҆́кѡ ви́хᲂръ развѣ́етъ ѧ҆̀ . и҆ ѡ҆пꙋсти́тъ всю̀ зе́млю
без̾зако́нїе , и҆ ѕлᲂдѣѧ́нїе преврати́тъ престо́лы си́льныхъ . слы́шите ᲂу҆́бѡ
цр҃їе и҆ разꙋмѣ́йте , и҆ накажи́тесѧ сꙋдїѝ кᲂнце́мъ землѝ . внꙋши́те
сᲂдержа́щїи мно́жества , и҆ гᲂрдѧ́щїисѧ ѡ҆ наро́дѣхъ ꙗ҆зы́къ , ꙗ҆́кѡ дана̀
бы́сть ѿ́ гдⷭ҇а держа́ва ва́мъ , и҆ си́ла ѿ вы́шнѧгѡ .

Ѿ =премꙋ́дрᲂсти сᲂло́мѡни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ста́рᲂсть бо
честна̀ не мнᲂгᲂлѣ́тна ни в̾ числѣ̀ лѣ́тъ и҆счита́етсѧ . сѣди́ны же сꙋ́ть ,
мꙋ́дрᲂсть чл҃кѡмъ . и҆ во́зрастъ ста́рᲂсти , житїѐ нескве́рно . бл҃гᲂꙋго́денъ
бг҃ᲂви бы́въ , вᲂз̾лю́бленъ бы́сть . и҆ живы́и пᲂсредѣ̀ грѣ́шникъ , преста́вленъ
бы́сть . вᲂсхище́нъ бы́сть , да не ѕло́ба и҆змѣни́тъ ра́зꙋма є҆гѡ̀ , и҆лѝ
ле́сть прельсти́тъ дш҃ꙋ є҆гѡ̀ . раче́нїе бо ѕло́е , гꙋби́тъ до́браѧ , и҆
паре́нїе по́хᲂти , премѣнѧ́етъ ᲂу҆́мъ неѕло́бивъ . скᲂнча́всѧ в̾ ма́лѣ ,
и҆спо́лни лѣ́та мно́га , ᲂу҆го́дна бо бѣ̀ гдⷭ҇ви дш҃а є҆гѡ̀ . сегѡ̀ ра́ди
пᲂтща́сѧ ѿ среды̀ ѕло́бы . лю́дїе же ви́дѣвше и҆ неразꙋмѣ́вше , ни пᲂлᲂжи́ша
в̾ пᲂмышле́нїи такᲂва́гѡ , ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ , и҆
пᲂсѣще́нїе во и҆збра́нныхъ є҆гѡ̀ .

Н=а литі́и , стихѣ́ры . гла́съ , в҃ . П=рпⷣбне ѻ҆́ч҃е , ѿ младе́нства
дᲂбрᲂдѣ́тель прилѣ́жнѡ взыска́въ , до́мъ бы́сть прест҃а́гѡ дх҃а . и҆ ѿ негѡ̀
прїе́мъ чꙋде́съ дѣ́йство , чл҃ки пᲂвинꙋ́лъ є҆сѝ преѡ҆би́дѣти сла́дкихъ .
ны́нѣ же бжⷭ҇твенымъ свѣ́тᲂмъ чи́стѣ прᲂсвѣще́нъ , прᲂсвѣтѝ мы́сли на́ша ,
сщ҃е́нне са́во ѻ҆́ч҃е на́шъ . =гла́съ , а҃ . В=ъ мѣ́рꙋ неѕло́бивъ и҆ кро́тᲂкъ ,
про́стъ и҆ мᲂлчали́въ нарече́сѧ ѿ чл҃къ ꙗ҆́кѡ вᲂи́стинꙋ , и҆ беспло́тенъ
во́плᲂти , хра́мъ бг҃ᲂви сᲂтвᲂри́сѧ дᲂсто́йнѡ . и҆́же ѿ негѡ̀ прїе́мъ
вᲂз̾ме́здїе сꙋ́щихъ в̾ тебѣ̀ даро́въ са́во сщ҃е́нне , прᲂсвѣще́нїе да́рꙋй
на́мъ . ~Презри́тель до́льнихъ и҆ пресе́льникъ , и҆ рачи́тель вы́шнихъ .
пꙋсты́нныи граждани́нъ , са́во бг҃ᲂмꙋ́дрыи , всѣ́мъ на́мъ пᲂвелѣва́етъ
пра́з̾днᲂвати вѣ́рнѡ , и҆́же къ бг҃ꙋ ѿше́ствїѧ є҆гѡ̀ де́нь спаси́тельныи .
=сла́ва . гла́съ , в҃ . И҆́=же па́че ᲂу҆ма̀ благи́хъ прїе́мъ жела́нїе , всѧ̀
ꙗ҆́же в̾ ми́рѣ кра́снаѧ презрѣ́въ бг҃ᲂпрїѧ́тне . ѿ сю́дꙋ бо плᲂдо́мъ незапѧ́лсѧ
є҆сѝ , ꙗ҆́кᲂже а҆да́мъ . ѕмїю́ же вᲂзрази́въ вᲂз̾держа́нїемъ . а҆́нг҃льскᲂе
житїѐ пᲂживѐ . и҆ ны́нѣ на́ нб҃сѣхъ вᲂдвᲂрѧ́ешисѧ , наслажда́ѧсѧ дре́ва
живо́тнагѡ . бг҃а мᲂлѝ ѡ҆ на́съ , и҆́же вѣ́рнѡ твᲂрѧ́щихъ сщ҃е́нне са́во
па́мѧть твᲂю̀ . =и҆ ны́нѣ , боⷢ҇ . И҆́=же ѿ́ вѣка та́инство ѿкрыва́етсѧ дне́съ ,
сн҃ъ бж҃їи , сн҃ъ дв҃чь быва́етъ . да хꙋ́ждьшее вᲂспрїе́мъ , пᲂда́стъ мѝ
лꙋ́чшее . сᲂлга́сѧ дре́вле а҆да́мъ , и҆ бг҃ꙋ вᲂз̾желѣ̀ бы́ти , и҆ небы́сть .
чл҃къ быва́етъ бг҃ъ , да бг҃а а҆да́ма сᲂтвᲂри́тъ . да весели́тсѧ тва́рь , и҆
да ликᲂствꙋ́етъ є҆стество̀ . ꙗ҆́кѡ а҆рха́нг҃лъ дв҃цѣ со́ страхᲂмъ пред̾стᲂи́тъ .
и҆ ра́дꙋисѧ вᲂпїе́тъ , печа́ль ѿмета́ѧ . и҆́же за милᲂсе́рдїе млⷭ҇ти
вᲂчл҃чивыисѧ , бж҃е на́шъ сла́ва тебѣ̀ .

Н=а стихо́внѣ , стихѣ́ры . гла́съ , є҃ . поⷣ . р=а́дꙋйсѧ живᲂно́сныи .
~Ра́дꙋисѧ по́стническимъ вᲂи́стинꙋ пᲂд̾виго́мъ , бл҃гᲂво́нныи сᲂсꙋ́де .
крⷭ҇тъ бо на ра́мо взе́мъ , и҆ влⷣцѣ хрⷭ҇тꙋ̀ себѐ пребл҃же́нне вᲂз̾лᲂжи́въ .
пло́ти пᲂпра́лъ є҆сѝ до́лꙋ влекꙋ́щее мꙋдрᲂва́нїе . дᲂбрᲂдѣ́тельми же дш҃ꙋ
прᲂсвѣти́лъ є҆сѝ , и҆ к̾ бжⷭ҇твенᲂмꙋ в̾пери́сѧ жела́нїю , са́во прехва́льне .
тѣ́мъ пресвѣ́тлꙋю тѝ пра́з̾днꙋюще па́мѧть , бжⷭ҇твенагѡ чл҃кᲂлю́бїѧ про́симъ
пᲂлꙋчи́ти , твᲂи́ми мᲂли́твами , и҆ ми́рᲂви дарᲂва́ти ве́лїю млⷭ҇ть .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . О=у҆́гль
бг҃ᲂсїѧ́ненъ , ѻ҆гне́ви прибли́жисѧ бг҃ᲂно́се дх҃а , пᲂказа́сѧ в̾ ми́рѣ са́во ,
прᲂсвѣща́ѧ дш҃а , и҆́же вѣ́рнѡ бг҃ᲂмꙋ́дре пристꙋпа́ющихъ к̾ тебѣ̀ . к̾ свѣ́тꙋ
наставлѧ́ѧ тѣ́хъ , невече́рнемꙋ прпⷣбне . пꙋсты́нныѧ же ѡ҆рᲂша́ѧ с̾вы́ше ,
бжⷭ҇твенᲂю бл҃гᲂда́тїю , и҆ ᲂу҆́глїе стрⷭ҇те́й ᲂу҆вѧда́ѧ . тѣ́мже пᲂбѣ́дѣ
тебѣ̀ прᲂѧвле́ннѡ дарᲂва̀ вѣне́цъ бл҃же́нне , бжⷭ҇твеныѧ пра́вды смᲂтри́тель
хрⷭ҇то́съ . є҆го́же мᲂлѝ , дарᲂва́ти дш҃а́мъ на́шимъ ве́лїю ми́лᲂсть .

=сти́хъ : бл҃же́нъ мꙋ́жь бᲂѧ́исѧ гдⷭ҇а ,꙳ въ за́пᲂвѣдехъ є҆гѡ̀ вᲂсхо́щетъ
ѕѣлѡ̀ . Л=ѣ́ствица нб҃сѝ пᲂдо́бна , ꙗ҆́вѣ житїѐ твᲂѐ бы́сть бг҃ᲂмꙋ́дре .
є҆ю́же на высᲂтꙋ̀ вᲂз̾вы́сисѧ , влⷣцѣ хрⷭ҇тꙋ̀ бесѣ́дᲂвати пребл҃же́нне
спᲂдо́бисѧ . ᲂу҆́мъ прᲂсвѣ́щь та́мѡ сꙋ́щими сїѧ́нїи , лꙋча́ми же тᲂгѡ̀
прᲂсвѣща́емь , равнᲂа́нг҃льнꙋ прїѧ́тъ свѣ́тлᲂсть . є҆мꙋ́же ны́нѣ пред̾стᲂѧ̀
мᲂли́сѧ прпⷣбне , твᲂрѧ́щихъ бжⷭ҇твенꙋю и҆ всесщ҃е́ннꙋю па́мѧть твᲂю̀ с̾ тᲂбо́ю
пред̾ста́вити , и҆ ми́рᲂви дарᲂва́ти ве́лїю ми́лᲂсть .

=сла́ва . гла́съ , и҃ . И҆́=нѡкъ мно́жества , наста́вника тѧ̀ чте́мъ ѻ҆́ч҃е
на́шъ са́во , тᲂбо́ю бо пꙋ́ть сꙋ́щїи пра́выи хᲂди́ти ᲂу҆вѣ́дѣхᲂмъ . бл҃же́нъ
є҆сѝ ꙗ҆́кѡ хрⷭ҇то́ви рабо́тавъ . и҆ вра́жїю низ̾лᲂжи́лъ є҆сѝ си́лꙋ .
а҆́нг҃лѡмъ сᲂбесѣ́дниче , и҆ прпⷣбнымъ є҆динᲂкро́вне и҆ пра́веднымъ .
с̾ ни́ми же мᲂли́сѧ гдⷭ҇ви , пᲂми́лᲂватисѧ дш҃а́мъ на́шимъ .

=и҆ ны́нѣ , боⷢ҇ . Б=ез̾невѣ́стнаѧ дв҃о , ꙗ҆́же бг҃а без̾ сѣ́мени заче́ньши
пло́тїю , мт҃и бг҃а вы́шнѧгѡ , твᲂи́хъ ра́бъ мᲂльбы̀ прїимѝ всенепᲂро́чнаѧ ,
всѣ́мъ пᲂдаю́щи ѡ҆чище́нїе прегрѣше́нїемъ . ны́нѣ на́ша мᲂле́нїѧ прїе́мши ,
мᲂлѝ спасти́сѧ всѣ́мъ на́мъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
ст҃о́мꙋ , двⷤа . и҆ б=цⷣе дв҃о ра́дꙋисѧ , =аⷤ . =

Н=а ᲂу҆́трени , на бг҃ъ гдⷭ҇ь , трᲂпа́рь , ст҃о́мꙋ , двⷤа . сла́ва , и҆
ны́нѣ , боⷢ҇ , вᲂскрⷭ҇нъ . =П=о а҃ , стихᲂло́гїи , сѣда́ленъ . гла́съ , а҃ .
Ж=итїѐ бл҃гᲂче́стнѡ на землѝ скᲂнча́въ , прїѧ́телище чи́сто дх҃ꙋ ꙗ҆ви́лсѧ
є҆сѝ , прᲂсвѣща́ѧ ꙗ҆́же вѣ́рᲂю к̾ тебѣ̀ притека́ющїѧ бл҃же́нне . тѣ́мже мᲂлѝ
влⷣкꙋ хрⷭ҇та̀ бг҃а , прᲂсвѣти́ти дш҃а на́ша . вᲂспѣва́ющихъ тѧ̀ , са́во прпбⷣне
ѻ҆́ч҃е на́шъ . =двⷤа . сла́ва , и҆ ны́нѣ , боⷢ҇ . В=сѣ́хъ твᲂрца̀ , бг҃а же и҆
сᲂдѣ́телѧ всенепᲂро́чнаѧ чⷭ҇таѧ , дх҃ᲂмъ бжⷭ҇твенымъ в̾ лᲂжесна́хъ зача́тъ , и҆
без̾ и҆стлѣ́нїѧ рᲂдила̀ є҆сѝ . є҆го́же сла́вѧще тѧ̀ вᲂспѣва́емъ дв҃о , ꙗ҆́кѡ
пᲂла́тꙋ цр҃ѧ всѣ́хъ , и҆ ми́рᲂви застꙋпле́нїе .

П=о в҃ , стихᲂло́гїи , сѣда́ленъ . гла́съ , д҃ . В=ᲂсїѧ́въ ꙗ҆́кᲂже сл҃нце ,
зарѧ́ми ѡ҆блиста́еши прпⷣбне всемꙋ̀ ми́рꙋ , и҆з̾дале́ча ᲂу҆че́нїй твᲂи́хъ ,
чꙋ́дныи са́во свѣтᲂно́сче , прпⷣбнымъ пᲂхвало̀ . =два́жды . сла́ва , и҆ нн҃ѣ ,
боⷢ҇ . В=ъ кро́въ тво́й пречⷭ҇таѧ дв҃о , прибѣга́ющихъ на́съ мᲂльбꙋ̀
прїе́мши , непреста́й мᲂлѧ́щи чл҃кᲂлю́бца , спастѝ рабы̀ твᲂѧ̀ .

П=о пᲂлїєлеѡ́сѣ , сѣда́ленъ . гла́съ , и҃ . Ѿ= ᲂу҆тро́бы ѡ҆ст҃и́лсѧ є҆сѝ
ꙗ҆́кѡ вᲂи́стинꙋ сщ҃е́нне са́во , и҆ на землѝ ꙗ҆́кѡ а҆́нг҃лъ пᲂживѐ , пло́ть
ᲂу҆мертви́въ вᲂз̾держа́нїемъ . є҆ѵ̾фѵ́мїѧ бо вели́кагѡ житїю̀ дᲂсто́йнѡ
пᲂревнᲂва́лъ є҆сѝ , и҆ трⷪ҇цѣ пᲂказа́сѧ ᲂу҆го́дникъ бл҃же́нне . тѣ́мже и҆
к̾ ре́внᲂсти бжⷭ҇твенагѡ твᲂегѡ̀ житїѧ̀ ли́къ сᲂвᲂкꙋпи́лъ є҆сѝ
и҆́нᲂчествꙋющихъ сла́вне , бг҃ᲂно́се ѻ҆́ч҃е на́шъ . мᲂлѝ хрⷭ҇та̀ бг҃а ,
грѣхо́въ ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю па́мѧть твᲂю̀ .
=двⷤа . сла́ва , и҆ ны́нѣ , боⷢ҇ . Н=бⷭ҇нꙋю две́рь , и҆ кᲂвче́гъ , прест҃ꙋ́ю
го́рꙋ , свѣ́тлыи ѻ҆́блакъ , вᲂспᲂе́мъ , неѡ҆пали́мꙋю кꙋпинꙋ̀ , слᲂве́сныи
ра́й , є҆́в̾вино вᲂз̾ва́нїе , вселе́ннѣй все́й вели́кїи сᲂсꙋ́дъ , ꙗ҆́кѡ
спасе́нїе тᲂѧ̀ ра́ди сᲂдѣ́ласѧ ми́рᲂви , и҆ ѡ҆ставле́нїе дре́внихъ
сᲂгрѣше́нїи . тѣ́мже вᲂпїе́мъ є҆́й , мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , и҆́же бл҃гᲂче́стнѡ пᲂкланѧ́ющимсѧ ржⷭ҇твꙋ̀ твᲂемꙋ̀ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ч=естна̀ пре́д̾ гдⷭ҇емъ , сме́рть прпⷣбныхъ є҆гѡ̀ . =сти́хъ . ч=то̀ вᲂз̾да́мъ
гдⷭ҇ви ѡ҆ всѣ́хъ , и҆́хже вᲂз̾да́стъ ми . ~всѧ́ко дыха́нїе . =є҆ѵⷢ҇а́лїе , ѿ=
лꙋкѝ . заⷱ҇ , к҃д . ~ѱало́мъ , н҃ .

=сла́ва . м=л҃твъ ра́ди прпⷣбнагѡ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . П=рпⷣбне ѻ҆́ч҃е , во всю̀ зе́млю и҆зы́де вѣща́нїе
и҆справле́нїи твᲂи́хъ . тѣ́мже на́ нб҃сѣхъ ѡ҆брѣ́те мздꙋ̀ трꙋдо́въ свᲂи́хъ .
бѣсо́вскїѧ пᲂгꙋби́лъ є҆сѝ по́лчища . и҆ а҆́нг҃льскїѧ дᲂсти́глъ є҆сѝ чи́ны ,
и҆́хже житїю̀ непᲂро́чнѡ пᲂревнᲂва́лъ є҆сѝ . дерзнᲂве́нїе и҆мѣ́ѧ ко хрⷭ҇тꙋ̀
бг҃ꙋ , ми́ръ и҆спрᲂсѝ дш҃а́мъ на́шимъ .

К=ано́нъ , бцⷣѣ . со і҆рмᲂсо́мъ , на́ ѕ҃ . гла́съ , в҃ . н=етре́нꙋ
неѡ҆бы́чнꙋ . =и҆ прпⷣбнᲂмꙋ , кано́нъ , на́ и҃ . твᲂре́нїе ѳеѡ́фанᲂво . гла́съ ,
и҃ . пѣ́снь , а҃ . і҆рмо́съ . В=ᲂѡ҆рꙋже́на фараѡ́на пᲂгрꙋзѝ , чꙋдᲂтвᲂрѧ́й
дре́вле , мѡѷсе́йскїи же́ѕлъ крⷭ҇тᲂѡ҆бра́знѡ прᲂразѝ , и҆ раздѣлѝ мо́ре .
і҆и҃лѧ же бѣжа́ща , пѣ́ша хᲂдѧ́ща спасѐ , пѣ́снь бг҃ᲂви вᲂз̾сыла́юща .

=запѣ́въ : П=рпⷣбне ѻ҆́ч҃е са́во , мᲂлѝ бг҃а ѡ҆ на́съ . ~Свѣтᲂзаре́нїемъ
ст҃а́гѡ дх҃а са́во ѡ҆зарѝ , и҆́же бл҃гᲂче́стнᲂю любо́вїю пѣ́сньми
вᲂсхвалѧ́ющїѧ тѧ̀ . по́стникѡмъ пᲂхвало̀ , и҆́нᲂкꙋющимъ сла́во , пꙋсты́ни
ᲂу҆краси́телю , бл҃гᲂче́стїѧ ᲂу҆чи́телю . ~Всю̀ жела́нїе къ бг҃ꙋ вᲂз̾лᲂжи́въ
ѿ ю҆́нᲂсти . и҆ къ немꙋ̀ ра́дꙋѧсѧ ᲂу҆́мъ сво́й в̾пери́въ , пло́ти в̾зыгра́нїѧ
и҆ страсте́й нахо́ды вᲂз̾держа́нїемъ ᲂу҆мертви́лъ є҆сѝ , са́во бг҃ᲂно́се
прехва́льне . ~Пᲂбѣди́въ и҆́же плᲂдо́мъ сᲂкрᲂве́наго ѕмі́ѧ пᲂпра́лъ є҆сѝ , и҆
тᲂгѡ̀ сѣ́ти легкѡ̀ преминꙋ́лъ є҆сѝ бг҃ᲂче́стїѧ крилы̀ в̾пери́всѧ ѻ҆́ч҃е .
живо́тъ бо ра́дꙋѧсѧ ѡ҆бъѧ́лъ є҆сѝ ѿ сада̀ крⷭ҇тнагѡ . =сла́ва . П=рᲂсвѣща́емь
свѣ́тᲂмъ бл҃гᲂда́ти ѻ҆́гнь прᲂше́дъ . ꙗ҆́кᲂже трїѐ ѻ҆́трᲂцы пре́былъ є҆сѝ
неѡ҆пали́мъ , бг҃ꙋ тѧ̀ сᲂхра́ньшꙋ . и҆ ꙗ҆влѧ́ющꙋ всѣ́мъ хᲂтѧ́щїи бы́ти тебѣ̀
ᲂу҆спѣ́хъ , пᲂслѣ́жде ѻ҆́ч҃е и҆ сᲂверше́нїе . =и҆ ны́нѣ , боⷢ҇ .
Н=еѡ҆держи́мыми на на́съ сме́рть стремле́ньми ѡ҆блᲂжи́сѧ . но твᲂи́мъ ржⷭ҇тво́мъ
прибли́живсѧ пᲂги́бе , и҆ пᲂбᲂри́всѧ ᲂу҆пра́з̾днисѧ бцⷣе дв҃о . жи́знь бо
вᲂи́стинꙋ приснᲂсꙋ́щнꙋю вᲂплᲂще́ннꙋ рᲂдила̀ є҆сѝ .

=катава́сїѧ : С=пасѐ лю́ди чꙋдᲂдѣ́ѧ влⷣко , мо́крꙋю мо́рѧ во́лнꙋ и҆зсꙋши́въ
дре́вле , во́лею же ро́ждьсѧ ѿ дв҃ы , стезю̀ прᲂхо́днꙋ нб҃сѐ пᲂлᲂжѝ на́мъ ,
є҆го́же по сꙋществꙋ̀ , ра́вна ѻ҆ц҃ꙋ́ же и҆ земны́мъ сла́вимъ .

=пѣ́снь , г҃ . і҆рмо́съ . О=у҆тверже́и нб҃са̀ в̾ нача́тцѣ ра́зꙋмᲂмъ , и҆
зе́млю на вᲂда́хъ ѡ҆снᲂва́выи . на ка́мени мѧ хрⷭ҇тѐ цр҃ко́внѣмъ ᲂу҆твердѝ ,
ꙗ҆́кѡ нѣ́сть ст҃а , па́че тебѐ чл҃кᲂлю́бче . ~Оу҆ма̀ влⷣкꙋ страсте́мъ
пребᲂга́те ᲂу҆чини́въ , вѣне́чникъ пра́вдѣ ꙗ҆ви́сѧ , и҆́бо лꙋ́чшемꙋ мꙋ́дре
хꙋ́ждьшее пᲂвинꙋ́лъ є҆сѝ . тѣ́мже ꙗ҆́кѡ фи́никъ ѻ҆́ч҃е в̾ пꙋсты́нѧхъ прᲂцвѣ́лъ
є҆сѝ . ~Пᲂслѣ́дᲂвати чи́стыми стᲂпа́ми влⷣцѣ , пресе́льникъ ѻ҆те́чества бы́лъ
є҆сѝ . и҆ в̾ пꙋсты́ни живы́и , пᲂбѣ́дꙋ вᲂз̾дви́глъ є҆сѝ на сᲂпрᲂти́вныхъ ,
бжⷭ҇твенᲂю си́лᲂю ᲂу҆крѣплѧ́емь . ~Тве́рдᲂстїю ра́зꙋма всебл҃же́нне
ᲂу҆крѣплѧ́емь , разли́чнаѧ вра́жїѧ кᲂва́рства ѡ҆бличи́лъ є҆сѝ мꙋ́дре , и҆
всѣ́мъ ꙗ҆ви́лъ є҆сѝ . и҆ гᲂрды́ню ѻ҆́нᲂгѡ вᲂз̾вы́шенꙋю низ̾лᲂжи́лъ є҆сѝ .
=сла́ва . С=щ҃е́нна тѧ дш҃е́ю , и҆ прᲂстᲂты̀ и҆з̾вᲂле́нїѧ , дᲂбрᲂдѣ́тельми
ᲂу҆кра́шена , ви́дѧ пресвѣ́тлаѧ ѕвѣзда̀ є҆ѵ̾фѵ́мїи прїѧ́тъ , и҆ прᲂро́чески
вѣща́ѧ твᲂю̀ всебл҃же́нне свѣ́тлᲂсть . =и҆ ны́нѣ , боⷢ҇ . С=пасе́нагѡ на́съ
ра́ди слᲂвесѐ смᲂтре́нїѧ , свѣтла̀ ты̀ мт҃и дв҃о две́рь пᲂзна́сѧ вᲂи́стинꙋ .
тᲂбо́ю на́мъ всемы́сленꙋю зарю̀ пᲂказа̀ , пребжⷭ҇твенагѡ свᲂегѡ̀ бжⷭ҇тва̀ .

=катава́сїѧ : П=рїидѝ к̾ пѣ́нїю ра́бъ свᲂи́хъ , бл҃гᲂда́телю , врага̀
смирѧ́ѧ вᲂз̾несе́нꙋю гᲂрды́ню . терпѧ́ же всеви́дче грѣха̀ . превы́ше
непᲂкᲂле́блемо ᲂу҆тверже́ны , бл҃же пѣвцы̀ степе́немъ вѣ́ры .

=сѣда́ленъ . гла́съ , и҃ . К=рⷭ҇тъ гдⷭ҇нь в̾зе́мъ мꙋ́дре , и҆ тᲂмꙋ̀ да́же
до кᲂнца̀ пᲂслѣ́дᲂва , ᲂу҆́мъ не вᲂз̾врати́лъ є҆сѝ в̾ ми́ръ бл҃же́нне .
вᲂз̾держа́нїѧ же бᲂлѣ́зньми стра́сти ᲂу҆мертви́въ , хра́мъ ᲂу҆гᲂто́валъ є҆сѝ
себѐ гдⷭ҇ви свᲂемꙋ̀ . тѣ́мже дарᲂва́нїемъ вᲂз̾ме́здїе прїѧ́лъ є҆сѝ ,
цѣли́ти недꙋ́ги , и҆ ѿгᲂни́ти дꙋ́хи , са́во ѻ҆́ч҃е на́шъ . мᲂлѝ хрⷭ҇та̀ бг҃а ,
грѣхо́въ ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю па́мѧть твᲂю̀ .
=и҆́нъ , сѣда́ленъ . С=трасте́й мглы̀ ѡ҆чи́щьсѧ , и҆ хрⷭ҇то́выхъ пᲂвелѣ́нїй
ꙗ҆́кѡ вᲂи́стинꙋ свѣ́тъ прїе́мъ , вᲂз̾держа́нїи прᲂсїѧ́лъ є҆сѝ . и҆
ᲂу҆мертви́всѧ тѣ́лᲂмъ , дх҃ᲂмъ ѡ҆́жилъ є҆сѝ , вра́жїѧ сѣ́ти пᲂпра́въ
бл҃же́нне . тѣ́мже и҆ вы́шнимъ беспло́тнымъ си́ламъ сᲂбесѣ́дникъ бы́лъ є҆сѝ ,
дх҃о́внᲂю бл҃гᲂда́тїю са́во всесла́вне . мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю па́мѧть твᲂю̀ . =сла́ва , и҆
ны́нѣ , боⷢ҇ . Ꙗ҆́=кѡ всенепᲂро́чнаѧ невѣ́сто твᲂрцꙋ̀ , ꙗ҆́кѡ не и҆скꙋсᲂмꙋ́жнаѧ
мт҃и и҆зба́вителѧ прїѧ́телище , ꙗ҆́кѡ сꙋ́щи ᲂу҆тѣ́шителѧ всепѣ́таѧ ,
без̾зако́нїю мѧ сꙋ́ща скве́рно жили́ще , и҆ бѣсо́мъ и҆гра́лище въ ра́зꙋмѣ
бы́вша , пᲂтщи́сѧ и҆ си́хъ ѕлᲂдѣ́йствїѧ мѧ и҆зба́вити , свѣ́тло жили́ще
дᲂбрᲂдѣ́тельми сᲂдѣ́лавши , свѣтᲂда́тельнаѧ и҆ нетлѣ́ннаѧ , разженѝ ѻ҆́блакъ
страсте́й , и҆ вы́шнѧгѡ прича́стїѧ спᲂдо́би , и҆ свѣ́тꙋ невече́рнемꙋ мл҃твами
сѝ .

=пѣ́снь , д҃ . і҆рмо́съ . Т=ы́ ми хрⷭ҇тѐ гдⷭ҇ь , ты́ же и҆ си́ла ми , ты́ ми
бг҃ъ , ты́ ми ра́дᲂванїе . не ѡ҆ста́вль нѣ́дра ѻ҆́ч҃а , но ми́лᲂстїю си на́шꙋ
нищетꙋ̀ пᲂсѣти́въ . тѣ́мъ съ прᲂро́кѡмъ а҆вва́кꙋмᲂмъ зᲂвꙋ̀ , си́лѣ твᲂе́й
сла́ва чл҃кᲂлю́бче . ~Дш҃е́внᲂе ѡ҆чища́ѧ ᲂу҆стрᲂе́нїе , и҆ раз̾ширѧ́ѧ
бжⷭ҇твеными видѣ́нїи , в̾ мѣ́стнꙋ сїю̀ вᲂи́стинꙋ бжⷭ҇твенымъ дарᲂва́нїемъ
сᲂдѣ́ла бг҃ᲂбл҃же́нне . вᲂз̾лᲂже́нїемъ же рꙋ́кꙋ свᲂе́ю , бᲂлѧ́щїѧ и҆сцѣли́лъ
є҆сѝ , пᲂдо́бникъ влⷣцѣ бы́въ . ~И҆́же на тѧ̀ ѻ҆́ч҃е лю́тѣ раз̾сверѣ́пѣвъ ,
пᲂглᲂще́нъ бы́сть ꙗ҆́кѡ дафа́нъ ѡ҆каѧ́нныи , и҆ ꙗ҆́кѡ а҆вїрѡ́нъ пᲂтре́бльсѧ .
тѧ́ бо неви́димѡ бжⷭ҇твенаѧ хранѧ́ше бл҃гᲂда́ть , мно́гимъ прᲂмышлѧ́ѧ спасе́нїе
всебл҃же́нне , сла́вныи са́во бг҃ᲂмꙋ́дре . ~Зако́нᲂмъ бж҃їимъ наказа́въ чꙋ́дне
чꙋ́вства , къ смᲂтре́нїю беспло́тныхъ и҆ мы́сленыхъ свᲂегѡ̀ хꙋдо́жества
ᲂу҆пра́вилъ є҆сѝ мы́сль . прехᲂдѧ̀ вы́нꙋ ѿ сла́вы в̾ сла́вꙋ , ѿ си́лы ѻ҆́ч҃е
в̾ си́лꙋ . =сла́ва . Б=л҃го ᲂу҆гᲂди́ти є҆динᲂплеме́нникѡмъ прилага́ѧ .
в̾ пꙋсты́ни гра́ды со́здалъ є҆сѝ , бг҃ᲂпᲂдо́бны и҆ дш҃епᲂле́зны . и҆ в̾ землѝ
жа́днѣй и҆сто́чники во́дъ и҆зведѐ , и҆ тꙋ́чи с̾ нб҃сѐ , пресла́внѡ бг҃ᲂмꙋ́дре
в̾ без̾во́дныхъ се́лехъ низ̾ведѐ . =и҆ ны́нѣ , боⷢ҇ . Н=ᲂвᲂра́сленыи
без̾сме́ртїѧ ра́й , и҆ красе́нъ вᲂи́стинꙋ пᲂказа́сѧ . дре́во жи́зни в̾ тебѣ̀
насла́ждьсѧ бг҃ᲂнача́льно , во́ чревѣ нᲂсѧ́щи и҆ ражда́ющи . є҆́же всѣ́мъ
и҆ска́паѧ спасе́нїѧ наде́жꙋ , вѣ́рнѡ бцⷣꙋ мꙋ́дрствꙋющимъ тѧ̀ .

=катава́сїѧ : Р=о́да челᲂвѣ́ча ѡ҆бнᲂвле́нїе , дре́вле пᲂѧ̀ прᲂро́къ
а҆вва́кꙋмъ прᲂвᲂзвѣща́етъ , ви́дѣти неи҆зрече́ннѡ спᲂдо́бивсѧ ѻ҆́бразъ . мла́до
дѣ́тище бо и҆з̾ гᲂры̀ дв҃ыѧ , и҆зы́де лю́демъ на ѡ҆бнᲂвле́нїе сло́во .

=пѣ́снь , є҃ . і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те
незахᲂдѧ́и , пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆
к̾ свѣ́тꙋ запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Неᲂу҆кло́ннᲂю мы́слїю
к̾ тебѣ̀ жела́емᲂмꙋ прᲂстира́ѧсѧ , и҆ ѿ негѡ̀ бл҃гᲂда́ть вели́кихъ чꙋде́съ
незави́стнꙋ прїѧ́тъ ѻ҆́ч҃е , и҆́же вѣ́рнѡ прихᲂдѧ́щїѧ , млⷭ҇тивнѡ и҆сцѣли́лъ
є҆сѝ прпⷣбне . ~Плᲂтьски́хъ тѧ́гᲂстей де́бельство ѿло́жь , сᲂсꙋ́дъ
бг҃ᲂдѣ́ланныи и҆́з̾бранъ бы́лъ є҆сѝ ст҃о́мꙋ чꙋ́дне дх҃ꙋ , ѿлᲂже́нїемъ бра́шенъ
и҆ мл҃твᲂю и҆ пᲂжда́нїемъ , и҆ смиренᲂмꙋ́дрїемъ ᲂу҆кра́шенъ . ~Прᲂпᲂвѣ́дникъ
бжⷭ҇твеныи ᲂу҆че́нїемъ велегла́сенъ ѡ҆ст҃и́сѧ . сᲂбо́рᲂмъ ѻ҆́ч҃е ст҃ы́хъ
сᲂѻ҆́бщникъ бы́лъ є҆сѝ , цр҃е́й ᲂу҆мꙋдрѧ́ѧ . и҆́мже ꙗ҆́вѣ бл҃гᲂда́тїю
бжⷭ҇твенᲂю ѡ҆гражда́емь , ꙗ҆ви́сѧ бл҃же́нне . =сла́ва . Б=г҃ᲂда́наѧ бл҃гᲂда́ть
ꙗ҆́же тебѣ̀ ѿ бг҃а дарᲂва́сѧ , во всѣ́хъ кᲂнцѣ́хъ ми́ра прᲂсла́висѧ , ꙗ҆́вѣ
твᲂрѧ́щи бг҃ᲂлѣ́пнѡ ꙗ҆вле́нїѧ , чꙋде́съ твᲂи́хъ бжⷭ҇твенᲂе дѣ́йство . =и҆
ны́нѣ , боⷢ҇ . В=ѣ́рнымъ пред̾ста́тельница , и҆ стѣно̀ неѡ҆бᲂри́маѧ
вᲂсхвалѧ́ющимъ тѧ̀ , ꙗ҆́кѡ всемꙋ̀ ро́дꙋ чл҃ческᲂмꙋ ꙗ҆́вльшеесѧ , спасе́нїе бг҃а
ро́ждьши , пло́тїю ꙗ҆́вльшасѧ , дш҃ꙋ мᲂю̀ спасѝ пречⷭ҇таѧ .

=катава́сїѧ : и҆з̾ =но́щи дѣ́лъ ѡ҆мраче́нныѧ льстѝ , ѡ҆чище́нїе на́мъ
хрⷭ҇тѐ бо́дренно , ны́нѣ сᲂдѣва́ющимъ пѣ́снь ꙗ҆́кѡ бл҃гᲂда́телю . прїи́деши
даѧ̀ ᲂу҆до́бенъ пꙋ́ть . по немꙋ́ же хᲂдѧ́ще ѡ҆брѧ́щемъ сла́вꙋ .

=пѣ́снь , ѕ҃ . і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ мᲂѧ̀ ,
и҆ и҆з̾ глꙋбины̀ ѕѡ́лъ вᲂз̾веди́ мѧ мᲂлю́сѧ , к̾ тебѣ́ бо вᲂз̾ва́хъ и҆
ᲂу҆слы́ша мѧ , бж҃е спасе́нїѧ мᲂегѡ̀ . ~Любо́вь къ бг҃ꙋ и҆ къ бли́жнемꙋ
стѧжа̀ , зако́на и҆ пррⷪ҇къ и҆спᲂлнѧ́ѧ глави́знꙋ . преи҆мꙋ́щꙋю бо всю̀ и҆зрѧ́днѡ
дᲂбрᲂдѣ́тель , ѻ҆́ч҃е и҆спра́вилъ є҆сѝ . ~Равнᲂа́нг҃льнᲂе на землѝ ты̀ житїѐ
вᲂспрїѧ́лъ є҆сѝ . равнᲂа́нг҃льнꙋ же че́сть хрⷭ҇то́съ тебѣ̀ дарᲂва̀ , ст҃ы́хъ
чи́ны с̾пꙋтьше́ствꙋющихъ дш҃и твᲂе́й пᲂсла́въ . =сла́ва . П=ремꙋ́дрᲂсти ѿ́расль
ꙗ҆́вльсѧ , нача́ло премꙋ́дрᲂсти вᲂз̾желѣ́лъ є҆сѝ стра́хъ бж҃їи , и҆́мже
ᲂу҆крѣплѧ́емь к̾ сᲂверше́нїю в̾мѣ́стнᲂмꙋ чл҃кꙋ , ѻ҆́ч҃е дᲂсти́глъ є҆сѝ . =и҆
ны́нѣ , боⷢ҇ . С=п҃са и҆ и҆зба́вителѧ бг҃а всѣ́хъ и҆ гдⷭ҇а ро́ждьши , на́мъ
пло́тїю прибли́жьшасѧ , спаса́й пречⷭ҇таѧ призыва́ющїѧ тѧ̀ ѿ бѣ́дъ влⷣчце .

=катава́сїѧ : П=лᲂвы́и і҆ѡ́на въ мꙋтѣ́хъ мᲂрски́хъ , прїитѝ мᲂлѧ́шесѧ , и҆
бꙋ́рю ᲂу҆тᲂли́ти . ᲂу҆нзе́нъ же а҆́зъ мꙋча́щагѡ стрѣло́ю . хрⷭ҇тꙋ̀ вᲂспѣва́ю
ѕлы́хъ гꙋби́телю , ско́рѡ прїитѝ к̾ мᲂе́й лѣ́нᲂсти .

=кᲂнда́къ . гла́съ , и҃ . Ꙗ҆́=кѡ ѿ младе́нства бг҃ᲂви же́ртва непᲂро́чна
приведе́сѧ , дᲂбрᲂдѣ́телїю са́во бл҃же́нне , сади́тель бы́въ є҆сѝ
бл҃гᲂче́стїѧ . тѣ́мже бы́сть прпⷣбнымъ ᲂу҆дᲂбре́нїе , граждани́нъ же
пꙋсты́нныи дᲂстᲂхва́ленъ . тѣ́мже зᲂве́мъ ти , ра́дꙋисѧ са́во пребᲂга́те .
=и҆́кᲂсъ . Ѽ= ѻ҆ц҃е́мъ верхо́вниче , и҆ прпⷣбнымъ ᲂу҆краше́нїе , по́стникѡмъ
ко хрⷭ҇тꙋ̀ дерзнᲂве́нїе , пꙋсты́нныи граждани́не и҆ сади́телю , ка́кѡ вᲂспᲂю̀
твᲂѐ житїѐ прпⷣбне ; ѡ҆блиста́еши бо кᲂнце́мъ ꙗ҆́кѡ сл҃нце . тѣ́мже
вᲂпїю́ ти , ра́дꙋисѧ кра́снаѧ кап̾падо́кѡмъ сла́во . ра́дꙋисѧ честно́е
вселе́ннѣй зна́менїе . ра́дꙋисѧ пꙋсты́ни до́брᲂе прᲂзѧбе́нїе , ра́дꙋисѧ
пра́ведникѡмъ бжⷭ҇твенᲂе наслажде́нїе . ра́дꙋисѧ ꙗ҆́кѡ презрѣ́лъ є҆сѝ
текꙋ́щихъ и҆ тлѣ́нныхъ , ра́дꙋисѧ ꙗ҆́кѡ на́ нб҃сѣхъ со а҆́нг҃лы живе́ши .
ра́дꙋисѧ и҆́нᲂкꙋющимъ и҆справле́нїе и҆ пра́вило , ра́дꙋисѧ лѣнѧ́щимсѧ къ бг҃ꙋ
вᲂз̾дви́женїе . ра́дꙋисѧ и҆сто́чниче чꙋде́съ бг҃ᲂто́чныи , ра́дꙋисѧ чⷭ҇тны́и
дх҃ꙋ ст҃о́мꙋ сᲂсꙋ́де . ра́дꙋисѧ и҆́мже ᲂу҆краси́сѧ вᲂсто́къ , ра́дꙋисѧ и҆́мже
за́паднаѧ сїѧ́ютъ . ра́дꙋисѧ са́во пребᲂга́те .

=пѣ́снь , з҃ . і҆рмо́съ . Б=ж҃їѧ схᲂжде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ
дре́вле . сегѡ̀ ра́ди ѻ҆́трᲂцы , в̾ пещѝ ра́дᲂваннᲂю нᲂго́ю , ꙗ҆́кѡ во́ свѣтѣ
ликᲂва́хꙋ пᲂю́ще , блгⷭ҇ве́нъ бг҃ъ ѻ҆ц҃ъ на́шихъ . ~Ѿлᲂжи́лъ є҆сѝ вре́меннаѧ ,
вѣ́чными вᲂз̾ме́здивсѧ , и҆ со а҆́нг҃лы ликꙋ́еши , ꙗ҆́кѡ а҆́нг҃льскᲂе пᲂжи́въ
житїѐ . с̾ ни́ми же и҆ пᲂѧ̀ , бл҃гᲂслᲂве́нъ бг҃ъ ѻ҆ц҃ъ на́шихъ . ~Вᲂпїе́тъ
бл҃гᲂда́рнѡ ко гдⷭ҇ꙋ твᲂѧ̀ вели́каѧ и҆ всечестна́ѧ ла́вра , жи́телѧ и҆
зижди́телѧ и҆ граждани́на тѧ̀ и҆мꙋ́щи мꙋ́дре . и҆ хва́лѧщисѧ зᲂве́тъ ,
бл҃гᲂслᲂве́нъ бг҃ъ ѻ҆ц҃ъ на́шихъ . =сла́ва . Н=епреста́ннѡ мᲂлѧ̀ гдⷭ҇а ѻ҆́ч҃е
са́во ѡ҆ ста́дѣ свᲂе́мъ . и҆ ны́нѣ пᲂмᲂли́сѧ , твᲂи́мъ трꙋдо́мъ вѣ́чнᲂвати ,
при́снѡ плᲂды̀ принᲂсѧ́щимъ . и҆ любо́вїю зᲂвꙋ́щимъ , бл҃гᲂслᲂве́нъ бг҃ъ ѻ҆ц҃ъ
на́шихъ . =и҆ ны́нѣ , боⷢ҇ . Н=евѣ́стникъ пречи́стъ па́че слᲂвесѐ сло́ва
вᲂплᲂще́нїю , и҆ черто́гъ и҆ прⷭ҇то́лъ пра́вѣ мꙋ́дрствꙋющїи тѧ̀ и҆менꙋ́емъ .
и҆ ра́дꙋющесѧ твᲂемꙋ̀ сн҃ꙋ зᲂве́мъ , бл҃гᲂслᲂве́нъ бг҃ъ ѻ҆ц҃ъ на́шихъ .

=катава́сїѧ : В=сѣ́хъ цр҃ѧ ᲂу҆кᲂри́ша любо́вїю , без̾чи́сленно ꙗ҆рѧ́щасѧ ,
привлече́ннїи ѻ҆́трᲂцы , мꙋчи́телѧ ѕлᲂбо́жнᲂе ꙗ҆зыкᲂвре́дїе . и҆́хже
неприкᲂснꙋ́сѧ ѻ҆́гнь мно́гїи . влⷣцѣ глаго́лютъ , во́ вѣки бл҃гᲂслᲂве́нъ
є҆сѝ .

=пѣ́снь , и҃ . і҆рмо́съ . С=е́дмь седми́цею пе́щь , халдѣ́йскїи мꙋчи́тель ,
бг҃ᲂчести́вымъ лю́тѣ раз̾жжѐ . си́лᲂю же лꙋ́чшею спасе́ныхъ ви́дѣвъ , твᲂрцꙋ̀
и҆ и҆зба́вителю вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте
лю́дїе , и҆ превᲂзнᲂси́те є҆гѡ̀ во́ вѣки . ~Съ весе́лїемъ прпⷣбне , ст҃ы́хъ
чи́нᲂве всечи́стѣй твᲂе́й дш҃и пред̾текꙋ́тъ , на мѣ́стѣ ѡ҆сла́бнѣ въ свѣ́тлыхъ
се́лѣхъ , и҆дѣ́же пра́ведныхъ ли́цы хᲂдѧ́ще . с̾ ни́ми же ны́нѣ пᲂе́ши ,
сщ҃е́ннїи вᲂспо́йте лю́дїе , и҆ превᲂзнᲂси́те хрⷭ҇та̀ во́ вѣки . ~Стра́нна
твᲂѧ̀ чꙋдеса̀ . ѕвѣ́ри бо ᲂу҆крᲂти́лъ є҆сѝ , ᲂу҆ти́шивъ страсте́й во́лны .
пред̾глаго́леши бꙋ́дꙋщаѧ прᲂро́чески . и҆ пᲂлкѝ бѣсо́вскїѧ прᲂгᲂнѧ́еши
крѣ́пкѡ , бдѣ́нїи же , и҆ мл҃твами и҆ пᲂще́ньми , и҆ крⷭ҇та̀ си́лᲂю
непᲂбѣди́мᲂю бг҃ᲂно́се . ~И҆́же мѡѷсе́ѡви пе́рвѣе ѿ стᲂлпа̀ вѣща́ѧ , сто́лпъ
ѿ землѝ до нб҃сѐ , всесвѣ́телъ прᲂсте́ртъ тебѣ̀ пᲂказа̀ . и҆дѣ́же нн҃ѣ лежи́тъ
терпѣли́вᲂе твᲂѐ и҆ мнᲂгᲂстрада́льнᲂе тѣ́ло . є҆мꙋ́же вѣ́рᲂю пᲂкланѧ́ющесѧ
бл҃гᲂче́стнѡ , пᲂе́мъ и҆ превᲂзно́симъ хрⷭ҇та̀ во́ вѣки . =бл҃гᲂслᲂви́мъ ѻ҆ц҃а
и҆ сн҃а и҆ ст҃а́гѡ дх҃а гдⷭ҇а . Р=а́дᲂстнѡ па́мѧть твᲂѧ̀ сᲂверша́етсѧ
всехва́льне . в̾ радᲂстᲂтво́рнꙋю бо ѡ҆блече́сѧ дᲂбрᲂдѣ́тель , и҆́стинꙋю ри́зꙋ
спасе́нїѧ , и҆ честнꙋ́ю и҆ свѣтᲂви́днꙋю весе́лїѧ ѻ҆де́ждꙋ . в̾ не́й же ны́нѣ
красꙋ́ѧсѧ пᲂе́ши непреста́ннѡ , сщ҃е́ннїи вᲂспо́йте лю́дїе , и҆ превᲂзнᲂси́те
хрⷭ҇та̀ во́ вѣки . =и҆ ны́нѣ , боⷢ҇ . Н=еи҆скꙋсᲂбра́чнѡ рᲂдила̀ є҆сѝ , и҆ дв҃ᲂю
пребы́сть . и҆ стра́ннымъ ржⷭ҇тво́мъ свᲂи́мъ сᲂкрꙋши́вши всѧ́кꙋ вре́меннꙋю
бра́нь , и҆ да́льнее ѿстᲂѧ́нїе разрꙋши́вши , хрⷭ҇та̀ мирᲂда́телѧ нᲂсѧ́щи
в̾ нѣ́дрѣхъ свᲂи́хъ . є҆го́же вѣ́рнїи пᲂе́мъ , и҆ превᲂзно́симъ во́ вѣки .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Оу҆тро́бꙋ неѡ҆пали́мꙋ прᲂѡ҆бразꙋ́ютъ дв҃чꙋ ,
и҆́же в̾ ве́тсѣ ѻ҆гне́мъ пали́мїи ю҆́нᲂши . па́че є҆стества̀ ражда́ющꙋ
запечатлѣ́ннꙋ . ѡ҆бᲂѧ́ же сᲂдѣва́ѧ чꙋдᲂдѣ́йства є҆ди́нъ , лю́ди к̾ пѣ́нїю
вᲂз̾ставлѧ́етъ бл҃гᲂда́тель =[пᲂкло́н̾] . =

=пѣ́снь , ѳ҃ . і҆рмо́съ . О=у҆диви́сѧ ᲂу҆́бѡ ѡ҆ се́мъ не́бо , и҆ землѝ
ᲂу҆жасо́шасѧ кᲂнцы̀ , ꙗ҆́кѡ бг҃ъ ꙗ҆ви́сѧ чл҃кѡмъ пло́тїю , чре́во же твᲂѐ
бы́сть прᲂстра́ннѣе нб҃съ , тѣ́мъ тѧ̀ бцⷣе , а҆́нг҃лъ и҆ чл҃къ чинᲂнача́лїѧ
велича́емъ . ~Бл҃гᲂꙋха́етъ твᲂѧ̀ ра́ка дх҃о́вно бл҃гᲂво́нїе , бᲂга́тнѡ
веселѧ́щи твᲂѧ̀ сн҃ы , тѧ̀ ѡ҆б̾стᲂѧ́щїѧ чи́стѡ , пᲂмина́ющїѧ прпⷣбне
а҆́нг҃льскᲂе твᲂѐ пребыва́нїе , и҆ тебѣ̀ да́нꙋю свѣ́тлᲂсть и҆ сла́вꙋ и҆
приснᲂсꙋ́щнꙋю красᲂтꙋ̀ . ~Прᲂто́ржесѧ в̾ пꙋсты́ни вᲂда̀ , и҆ землѧ̀ жа́ждꙋщаѧ
въ бла́то бы́сть , мᲂли́твами претво́ршисѧ ѻ҆́ч҃е твᲂи́ми . по́стничестїи бо
ли́цы в̾ се́й живꙋ́тъ , ꙗ҆́кѡ бли́зъ рѣкѝ . страна̀ і҆ѡрда́нᲂва прᲂцвѣтѐ
ꙗ҆́кѡ кри́нъ , напаѧ́ема твᲂи́ми слеза́ми . ~Свѣ́тлᲂсть ст҃ы́хъ на́ нб҃сѣхъ
ꙗ҆́кѡ пра́ведникꙋ тебѣ̀ вᲂсїѧ̀ ѻ҆́ч҃е . хрⷭ҇та́ бо пра́вдꙋ и҆́стиннꙋю
свѣ́тлᲂсть вᲂз̾люби́лъ є҆сѝ . є҆го́же житїю̀ пᲂслѣ́дꙋѧ всебл҃же́нне ,
ᲂу҆пᲂдо́бивсѧ сегѡ̀ живᲂно́снѣй ꙗ҆́кᲂже мо́щно бѧ́ше ст҃ᲂсти . =сла́ва .
Б=ᲂга́тнымъ бг҃ᲂно́се сїѧ́ѧ свѣ́тᲂмъ , и҆ ли́ки а҆́нг҃льскїѧ ви́дѧ ,
свѣтᲂви́днѡ ѡ҆б̾хᲂдѧ́ща трисїѧ́нныи свѣ́тъ , и҆ прїе́млюща бл҃гᲂда́тїю
бг҃ᲂви́дныѧ лꙋчѝ . непреста́й мᲂлѧ̀ ѡ҆ставле́нїю грѣхо́въ спᲂдо́бити пᲂю́щихъ
тѧ̀ . =и҆ ны́нѣ , боⷢ҇ . Ꙗ҆́=кѡ всѣ́хъ превы́ш̾ши земны́хъ и҆зрѧ́дными чи́стаѧ
сано́вы . бг҃а бо всѣ́хъ тваре́й твᲂрца̀ во ᲂу҆тро́бꙋ свᲂю̀ в̾мѣсти́ла є҆сѝ .
сегѡ̀ мᲂлѝ ꙗ҆́кѡ млⷭ҇тива , є҆динᲂмышле́нїе и҆ ми́ръ и҆ бл҃гᲂꙋстрᲂе́нїе и҆
тишинꙋ̀ цр҃квамъ дарᲂва́ти .

=катава́сїѧ : П=ᲂдᲂба́ше ᲂу҆́бѡ на́мъ , ꙗ҆́кѡ без̾ бѣды̀ стра́хᲂмъ , ᲂу҆до́бь
мᲂлча́ти . любо́вїю же дв҃о , пѣ́снь слᲂжи́ти , си́лᲂю ѡ҆бᲂстре́ннᲂю , дѣ́ло
є҆́сть дра́го . но ѽ мт҃и си́лꙋ , є҆ли́ко же бы́сть и҆звᲂле́нїе да́ждь .
=Дᲂсто́йнѡ є҆́сть . =

=свѣти́ленъ . П=ꙋсты́ню гра́дъ сᲂтвᲂри́лъ є҆сѝ премꙋ́дрыми ѻ҆́бразы ,
ѻ҆ц҃е́мъ ᲂу҆краше́нїе са́во ѻ҆́ч҃е бг҃ᲂмꙋ́дре , и҆ сїю̀ сᲂверши́лъ є҆сѝ
мы́сленыи ра́й , принᲂсѧ́щь цвѣ́ты бжⷭ҇твеныѧ є҆динᲂѡ҆бра́зныхъ мно́жества ,
дᲂсто́йнѡ твᲂю̀ твᲂрѧ́щихъ чⷭ҇тнꙋ́ю па́мѧть . =два́жды . сла́ва , и҆ ны́нѣ ,
боⷢ҇ . Ꙗ҆́=кѡ и҆мꙋ́щи млрⷭ҇дїе и҆ ми́лᲂсть ве́лїю . при́зри препѣ́таѧ бцⷣе
дв҃о на мᲂѐ смире́нїе . и҆ страсте́й мᲂлвꙋ̀ и҆ сᲂбла́знъ житїѧ̀ разᲂрѝ
ѻ҆трᲂкᲂви́це . и҆ ѻ҆гнѧ̀ гее́нскагѡ и҆з̾ба́ви мѧ мл҃твами сѝ .

Н=а хвали́тѣхъ , стихѣ́ры , на д҃ . гла́съ , а҃ . поⷣ . н=бⷭ҇нымъ чино́мъ .
~Презира́тель до́льнихъ и҆ пресе́льникъ ,꙳ рачи́тель вы́шнихъ ,꙳ и҆ пꙋсты́нныи
граждани́нъ са́ва бг҃ᲂмꙋ́дрыи ,꙳ всѣ́мъ на́мъ пра́з̾днᲂвати пред̾пᲂвелѣва́етъ ,꙳
и҆́же къ бг҃ꙋ ѿше́ствїѧ є҆гѡ̀ вѣ́рнѡ ,꙳ де́нь спаси́тельныи . =два́жды . В=нѣ̀
пло́ти и҆ ми́ра дᲂбрᲂдѣ́тельми бы́въ .꙳ и҆ тѣ́мъ житїе́мъ прᲂсла́вилъ є҆сѝ
на землѝ ,꙳ гдⷭ҇а сла́вы ѻ҆́ч҃е мꙋ́дре .꙳ и҆ пᲂдᲂстᲂѧ́нїю ѿ негѡ̀
прᲂсла́висѧ ,꙳ и҆сцѣле́нїи ꙗ҆ви́сѧ бжⷭ҇твеныи и҆сто́чникъ ,꙳ са́во
бг҃ᲂпрїѧ́тне . ~Смире́нъ и҆ неѕло́бивъ ,꙳ кро́тᲂкъ про́стъ мᲂлчали́въ бы́лъ
є҆сѝ ѻ҆́ч҃е ,꙳ па́че чл҃ка вᲂи́стинꙋ .꙳ и҆ невеще́ственъ въ ве́щи , хра́мъ
бж҃їи ꙗ҆ви́сѧ пᲂдᲂстᲂѧ́нїю ,꙳ и҆ и҆́же ѿ негѡ̀ прибы́вшаѧ тебѣ̀ дарᲂва́нїѧ ,꙳
млⷭ҇тивнѡ пᲂдава́ѧ на́мъ . =сла́ва . гла́съ , ѕ҃ . П=рпⷣбне ѻ҆́ч҃е , во всю̀
зе́млю и҆зы́де вѣща́нїе и҆справле́нїи твᲂи́хъ . тѣ́мже на́ нб҃сѣхъ ѡ҆брѣ́те
мздꙋ̀ трꙋдо́въ свᲂи́хъ . бѣсо́вскїѧ пᲂгꙋби́лъ є҆сѝ по́лчища . и҆ а҆́нг҃льскїѧ
дᲂсти́глъ є҆сѝ чи́ны , и҆́хже житїю̀ непᲂро́чнѡ пᲂревнᲂва́лъ є҆сѝ .
дерзнᲂве́нїе и҆мѣ́ѧ ко хрⷭ҇тꙋ̀ бг҃ꙋ , ми́ръ и҆спрᲂсѝ дш҃а́мъ на́шимъ . =и҆
ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂзрасти́вшаѧ на́мъ пло́дъ
живо́тныи , тебѣ̀ мо́лимсѧ , мᲂли́сѧ влⷣчце съ прпⷣбнымъ , пᲂми́лᲂватисѧ дш҃а́мъ
на́шимъ .

С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . ѿ кано́на , ст҃о́мꙋ , пѣ́снь г҃ ѧ , и҆
ѕ҃ ѧ .

=прᲂки́менъ , ѱл҃о́мъ дв҃дᲂвъ . ч=естна̀ пре́д̾ гдⷭ҇емъ сме́рть прпⷣбныхъ
є҆гѡ̀ . =сти́хъ . ч=то̀ вᲂзда́мъ гдⷭ҇ви ѡ҆ всѣ́хъ , и҆́хже вᲂзда́стъ ми .
=а҆пⷭ҇лъ , к=ъ= =гала́тѡмъ . заⷱ҇ , сг҃і . =а҆ллилꙋ́їѧ . б=л҃же́нъ мꙋ́жь
бᲂѧ́исѧ гдⷭ҇а , в̾ за́пᲂвѣдехъ є҆гѡ̀ вᲂсхо́щетъ ѕѣлѡ̀ . =є҆ѵⷢ҇а́лїе ,
ѿ =матѳе́ѧ . заⷱ҇ , м҃г . =прича́стен̾ . в=ъ па́мѧть вѣ́чнꙋю бꙋ́детъ
пра́ведникъ .

