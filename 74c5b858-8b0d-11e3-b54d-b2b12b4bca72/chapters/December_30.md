=МЦⷭ҇А ТОГО́ЖЕ ВЪ Л҃ ДН҃Ь=

=ст҃ы́ѧ мч҃нцы а҆ни́сїи . =и҆= прпⷣбныѧ мт҃ре на́шеѧ мела́нїи . =и҆=
прпⷣбнагѡ зо́тика . =В=е́черъ , на гдⷭ҇и вᲂзва́хъ , стихѣ́ры . гла́съ , д҃ .
поⷣ . ꙗ҆́=кѡ до́блѧ . ~Дв҃ства свѣ́тлᲂстїю ,꙳ ᲂу҆ѧсни́вшисѧ прехва́льнаѧ ,꙳
мꙋче́нїѧ ѡ҆блиста́ла є҆сѝ по́двиги .꙳ пᲂклᲂни́тибᲂсѧ сл҃нцꙋ непᲂвинꙋ́вшисѧ ,꙳
непра́веднѣ претерпѣ́ла є҆сѝ закᲂле́нїе ,꙳ и҆ ѡ҆багри́вшисѧ крᲂвьмѝ .꙳
пред̾ста́ла є҆сѝ сл҃нцꙋ сла́вы вѣнцено́сице .꙳ и҆ и҆́же ѿ тꙋ́дꙋ
и҆спꙋща́емыми ,꙳ ѡ҆зарѧ́еми свѣтлᲂстьмѝ . ~Серде́чнᲂе раче́нїе ꙗ҆влѧ́ющи ,꙳
слеза́ми ᲂу҆миле́нїѧ ,꙳ сла́внаѧ зе́млю ѡ҆мака́ше .꙳ и҆ власы̀ ѡ҆тира́ше
хрⷭ҇то́во пᲂд̾но́жїе ,꙳ разꙋмѣ́ющи тᲂгѡ̀ ꙗ҆́кѡ тꙋ̀ сꙋ́ща ,꙳ пред̾зрѧ́щи є҆го́же
вᲂз̾люби́ла є҆сѝ .꙳ и҆ стᲂпа́мъ прикаса́ющисѧ мы́слїю ,꙳ видѣ́нїи
бжⷭ҇твеными ,꙳ свᲂю̀ дш҃ꙋ прᲂсвѣти́ла є҆сѝ . =И҆= бᲂга́тство растᲂчи́вши
ни́щимъ ,꙳ дᲂво́льна бы́вши .꙳ ᲂу҆невѣ́стижесѧ нетлѣ́нна женихꙋ̀ свᲂемꙋ̀ .꙳
ꙗ҆́кᲂже да́ръ принесла̀ є҆сѝ тᲂмꙋ̀ всесла́внаѧ ,꙳ кро́вныѧ ка́пли ,꙳ и҆
стрⷭ҇те́й пᲂд̾ража́нїе .꙳ и҆́хже претерпѣ̀ а҆ни́сїе .꙳ є҆ди́нъ в̾ черто́гъ
всели́въ тѧ̀ вы́шнїи ,꙳ ꙗ҆́кѡ страстᲂте́рпицꙋ и҆ мч҃нцꙋ .

=и҆́ны , стихѣ́ры , прпⷣбнѣй мела́нїи . гла́съ , д҃ . поⷣ . и҆́=же зва́нныи
свы́ше . ~Ꙗ҆́кᲂже а҆́нг҃льскимъ ликѡ́мъ сᲂвᲂкꙋ́пльшисѧ ,꙳ є҆гда́ тѧ бжⷭ҇твенᲂе
жела́нїе распалѝ ,꙳ и҆ презрѣ́ти пᲂвинꙋ̀ ви́димыхъ ,꙳ без̾стрⷭ҇тїемъ и҆
чистᲂто́ю ,꙳ тᲂгда̀ тво́й смы́слъ слᲂвесы̀ ᲂу҆лᲂви́въ ꙳ бг҃ᲂпᲂко́рными ,꙳
непᲂстᲂѧ́ннᲂе ѿлага́ющи ,꙳ житїѧ̀ мᲂлвꙋ̀ текꙋ́щꙋю .꙳ тѣ́мже с̾ ни́ми вѣ́чнꙋю
ѡ҆брѣ́тши ꙳ жи́знь и҆ наслажде́нїе ,꙳ мо́лиши влⷣкꙋ спасти́сѧ дш҃а́мъ на́шимъ .
~Ꙗ҆́кᲂже а҆́нг҃льскᲂе вᲂз̾жделѣ́вши житїѐ ,꙳ є҆гда̀ сла́дкꙋю пи́щꙋ ꙳
пᲂплева́ла є҆сѝ ,꙳ вᲂз̾держа́нїемъ ᲂу҆пражнѧ́ющисѧ ,꙳ и҆ бдѣ́нїемъ и҆ ни́зꙋ
лега́нїемъ и҆ чистᲂто́ю ,꙳ тᲂгда̀ пречи́стъ сᲂсꙋ́дъ ꙳ была̀ є҆сѝ дх҃ꙋ
бжⷭ҇твенᲂмꙋ ,꙳ дарᲂва́нїи свѣ́тлыми ᲂу҆крашена̀ ко всемꙋ̀ всечестна́ѧ .꙳ тѣ́мже
к̾ жи́зни є҆гѡ̀ бжⷭ҇твенѣй привлечѐ лю́ди ,꙳ и҆ приведѐ влⷣцѣ мела́нїе ,꙳ и҆
сп҃сꙋ дш҃а́мъ на́шимъ . ~Ꙗ҆́кᲂже дᲂбро́тами дᲂбрᲂдѣ́телей ᲂу҆крашена̀ ,꙳ є҆гда̀
спасе́нᲂе сло́во и҆спо́лнила є҆сѝ ,꙳ растᲂчи́вши пᲂда́стъ мнᲂгᲂчи́сленᲂе
твᲂегѡ̀ зла́та ꙳ ни́щимъ и҆ ᲂу҆бо́гимъ .꙳ тᲂгда̀ нбⷭ҇нᲂе бᲂга́тство вᲂспрїѧ́ла
є҆сѝ .꙳ пра́вдᲂю ѡ҆бᲂга́тившисѧ во́ вѣки ,꙳ и҆ нетлѣ́нїемъ и҆
и҆збавле́нїемъ .꙳ тѣ́мже чте́мъ твᲂѐ ᲂу҆спе́нїе ,꙳ и҆ прилѣ́жнѡ мо́лимсѧ .꙳
мᲂлѝ зижди́телѧ ,꙳ прᲂсвѣти́ти дш҃а на́ша . =сла́ва , и҆ ны́нѣ , пра́здникꙋ .
гла́съ , а҃ . С=ла́ва в̾ вы́шнихъ бг҃ꙋ , в̾ виѳлїе́мѣ слы́шꙋ ѿ беспло́тныхъ
дне́сь , и҆́же на землѝ ми́ръ бл҃гᲂвᲂли́вшемꙋ ти бы́ти . ны́нѣ дв҃аѧ нб҃съ
ши́рши , вᲂсїѧ́ бо свѣ́тъ ѡ҆мраче́нымъ . и҆ смире́ныѧ вᲂзнесѐ , и҆́же
а҆́нг҃льски пᲂю́ща , сла́ва в̾ вы́шнихъ бг҃ꙋ .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Ѕвѣзда̀
ѿ і҆а́кѡва ,꙳ хрⷭ҇то́съ вᲂсїѧ̀ ,꙳ прᲂсвѣтѝ ми́ра ,꙳ свѣ́тᲂмъ бг҃ᲂразꙋ́мїѧ .꙳
тᲂгѡ̀ славᲂсло́вимъ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Г=ра́де
дв҃дᲂвъ ꙳ виѳлїе́мѣ весели́сѧ ,꙳ и҆з̾ тебе́ бо и҆́же и҆з̾ мт҃ре ,꙳ без̾ ѻ҆ц҃а
вᲂпло́щьсѧ ,꙳ ѿ дв҃ы чи́стыѧ ѻ҆трᲂкᲂви́цы .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . С=ло́во ѻ҆́ч҃ее ꙳ пло́ть прїе́мъ рᲂди́сѧ ,꙳ пелена́ми
пᲂви́тсѧ .꙳ въ ꙗ҆́слѣхъ вᲂз̾лежѐ ,꙳ без̾слᲂве́сїѧ раз̾рѣша́ѧ мѧ .

=сла́ва , и҆ ны́нѣ . гла́съ , а҃ . И҆́=же по ѻ҆́бразꙋ и҆ по пᲂдо́бїю
и҆стлѣ́вша престꙋпле́нїемъ , ви́дѣвъ і҆с҃ъ , преклᲂни́въ нб҃са̀ сни́де . и҆
всели́сѧ во ᲂу҆тро́бꙋ дв҃чꙋ неи҆змѣ́ннѡ , да в̾ не́й и҆стлѣ́вшаго а҆да́ма
ѡ҆бнᲂви́тъ , зᲂвꙋ́ща , сла́ва ꙗ҆вле́нїю твᲂемꙋ̀ и҆зба́вителю мо́й бж҃е .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
пра́здникꙋ . гла́съ , д҃ . Р=жⷭ҇тво̀ твᲂѐ хрⷭ҇тѐ бж҃е на́шъ , вᲂсїѧ̀ ми́рᲂви
свѣ́тъ разꙋ́мныи . в̾ не́мъ бо и҆́же ѕвѣзда́мъ слꙋжа́щїи , ѕвѣздо́ю
пᲂꙋча́хꙋсѧ . тебѣ̀ кла́нѧтисѧ сл҃нцꙋ пра́веднᲂмꙋ . и҆ тебѣ̀ вѣ́дѣти свы́ше
вᲂсто́къ , гдⷭ҇и сла́ва тебѣ̀ .

С=лꙋ́жба ст҃а́го зо́тика , пᲂе́тсѧ напа́вечерницѣ . кано́нъ . гла́съ , и҃ .
пѣ́снь , а҃ . і҆рмо́съ . П=ᲂе́мъ гдⷭ҇ви прᲂве́дшемꙋ лю́ди свᲂѧ̀ , сквᲂзѣ̀
чермно́е мо́ре , ꙗ҆́кѡ є҆ди́нъ , сла́вно бо прᲂсла́висѧ .

=запѣ́въ : П=рпⷣбне ѻ҆́ч҃е зо́тике , мᲂлѝ бг҃а ѡ҆ на́съ . ~Свы́ше
прᲂсвѣти́тисѧ ѡ҆мраче́ннѣй мᲂе́й мы́сли , пѣ́ти тѧ̀ дᲂсто́йнѡ , зо́тике
хрⷭ҇та̀ ᲂу҆мᲂлѝ . =двⷤа . сла́ва . Ж=итїѐ свᲂѐ а҆́нг҃лѡмъ на землѝ
бг҃ᲂмꙋ́дре ра́внѡ пᲂказа́лъ є҆сѝ , дᲂсто́йнѡ жите́йскихъ красо́тъ гнꙋша́ѧсѧ .
=и҆ ны́нѣ , боⷢ҇ . Р=о́дъ чл҃ческїи тебѐ ра́ди дв҃о назида́етсѧ , бг҃ъ бо сы́и
вы́шнихъ не ѡ҆ста́вль на́ землю прїи́де .

=пѣ́снь , г҃ . і҆рмо́съ . Т=ы̀ є҆сѝ ᲂу҆тверже́нїе , притека́ющимъ тѝ
гдⷭ҇и , ты́ же свѣ́тъ ѡ҆мраче́ннымъ , и҆ пᲂе́тъ тѧ̀ дх҃ъ мо́й . ~Прїиди́те
стра́ннїи дне́сь , ра́дᲂстнѡ гла́съ вᲂз̾несе́мъ , во свѣ́тлᲂе сїѐ
тᲂржество̀ , зо́тика ᲂу҆блажа́юще . =двⷤа . сла́ва . П=ᲂлᲂжи́лъ є҆сѝ до́мъ
сво́й , ꙗ҆́кᲂже а҆враа́мъ сѣ́нь дне́сь . всѧ̀ ᲂу҆бо́гїѧ прїе́млѧ , и҆
бᲂга́тнѡ питѣ́ющь . =и҆ ны́нѣ , боⷢ҇ . Б=ꙋ́рю всѧ́кꙋ ᲂу҆ста́вила є҆сѝ ,
в̾ ржⷭ҇твѣ̀ свᲂе́мъ пречⷭ҇таѧ . тѣ́мже врагѝ вѣ́рнїи пᲂбѣжда́ютъ , в̾ ми́рѣ
ликꙋ́юще .

=пѣ́снь , д҃ . і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́инство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Свѣтᲂно́снᲂе тᲂржество̀
сїѐ прпⷣбнагѡ , ны́нѣ прᲂсїѧ̀ зо́тикᲂво . къ ржⷭ҇твꙋ̀ хрⷭ҇то́вꙋ , призыва́ющи
всѧ̀ на трапе́зꙋ . =двⷤа . сла́ва . Ч=ꙋ́днѡ по́живъ , чꙋдеса̀ пресла́внаѧ
ѡ҆ста́вилъ є҆сѝ на́мъ . честна́ѧ свᲂѧ̀ и҆справле́нїѧ на землѝ пребл҃же́нне ,
ѻ҆́бразъ бжⷭ҇твенъ . =и҆ ны́нѣ , боⷢ҇ . Ѡ҆=чисти́лище ѡ҆брѣто́хᲂмъ тѧ̀ ,
бг҃ᲂрᲂди́тельнице . прибѣ́жище во бранѣ́хъ непᲂбѣди́мо . вѣ́рнїи же держа́вꙋ
чи́стаѧ нᲂсѧ́щи .

=пѣ́снь , є҃ . і҆рмо́съ . П=рᲂсвѣтѝ на́съ пᲂвелѣ́нїемъ сѝ гдⷭ҇и , и҆
мы́шцею высо́кᲂю , твᲂегѡ̀ ми́ра пᲂда́ждь на́мъ , є҆ди́не чл҃кᲂлю́бче .
~Оу҆краше́нїе дᲂбрᲂдѣ́тели пᲂказа́сѧ чꙋ́дне , честна́ѧ твᲂѧ̀ и҆справле́нїѧ
бжⷭ҇твеныи хра́мъ наги́мъ ѡ҆дѣѧ́нїе . =двⷤа . сла́ва . П=рᲂкаже́нїе сщ҃е́нне
и҆сцѣлѧ́ѧ ѻ҆́ч҃е вᲂз̾дви́глъ є҆сѝ враче́бницꙋ сво́й до́мъ честны́и . в̾ не́мже
дᲂсто́йнѡ всѧ́къ недꙋ́гъ ᲂу҆врачꙋ́етсѧ . =и҆ ны́нѣ , боⷢ҇ . В=е́лїе и҆
честно́е є҆́же в̾ тебѣ̀ ꙗ҆́вльшеесѧ та́инство , бцⷣе прⷭ҇нѡ дв҃о . се́бо
вᲂи́стинꙋ земле́нїи к̾ бг҃ꙋ примири́хᲂмсѧ .

=пѣ́снь , ѕ҃ . і҆рмо́съ . Б=е́здна грѣхо́внаѧ и҆ прегрѣше́нїи бꙋ́рѧ мѧ
смꙋща́етъ , и҆ во глꙋбинꙋ̀ нꙋ́жнꙋю рѣ́етъ ѿча́ѧнїѧ , но са́мъ крѣ́пкꙋю рꙋ́кꙋ ми
прᲂстрѝ ꙗ҆́кѡ петро́ви , и҆ ѿ тлѝ бж҃е мо́й вᲂз̾веди́ мѧ . ~Хра́мъ тѧ̀ всѝ
вѣ́рнїи дх҃ꙋ с̾вѣ́мы , хра́мъ бо бг҃ᲂлѣ́пенъ сво́й сᲂтвᲂри́лъ є҆сѝ хра́мъ
пресла́вне . в̾ не́мже всѧ́къ недꙋ́гъ мᲂли́твами твᲂи́ми ѿгᲂнѧ́етсѧ . =вⷤ .
сла́ва . С=тра́нно прїѧ́тїе на землѝ . а҆враа́мꙋ пᲂдо́бѧсѧ пᲂста́вилъ є҆сѝ .
бл҃гᲂче́стнѡ без̾кро́вныѧ прїе́млѧ . нагі́ѧ и҆ мимᲂхᲂдѧ́щїѧ , и҆ хро́мыѧ и҆
стра́нныѧ , ни́щихъ в̾вᲂдѧ̀ . =и҆ ны́нѣ , боⷢ҇ . И҆́=же нб҃о на землѝ
дв҃о пᲂказа́выи верте́пъ , нбⷭ҇ныи тѧ̀ хра́мъ а҆́нг҃льскими ѡ҆крꙋже́нъ ли́ки
пᲂказа́лъ є҆́сть . сла́ва в̾ вы́шнихъ бг҃ꙋ вᲂпїю́щимъ твᲂемꙋ̀ ржⷭ҇твꙋ̀ вѣ́рнѡ .

=сѣда́ленъ . гла́съ , є҃ . С=трасте́й пе́щь прпⷣбне ᲂу҆гаси́лъ є҆сѝ ,
вᲂз̾держа́нїѧ рᲂсо́ю . дарᲂва́нїемъ ѡ҆бᲂгати́лсѧ є҆сѝ . и҆сцѣле́нїи ѿ́ бг҃а
зо́тиче прїѧ́лъ є҆сѝ , цѣли́ти вѣ́рнымъ бᲂлѣ́зни тѧ́жкїѧ , и҆ бѣсо́мъ
ѿгᲂни́ти пᲂлкѝ . сегѡ̀ ра́ди с̾ весе́лїемъ пᲂчита́емъ тѧ̀ .

=пѣ́снь , з҃ . і҆рмо́съ . Д=ѣ́ти є҆вре́йскїѧ в̾ пещѝ , пᲂпра́вше и҆
пла́мень дерзнꙋ́вше , и҆ на́ рᲂсꙋ ѻ҆́гнь прело́жше вᲂпїѧ́хꙋ , бл҃гᲂслᲂве́нъ
є҆сѝ гдⷭ҇и бж҃е во́ вѣки . ~Всѣ́мъ прпⷣбнымъ причета́сѧ , и҆ лико́мъ
бжⷭ҇твенымъ беспло́тнымъ зо́тиче пребл҃же́нне . с̾ ни́ми же и҆ взыва́еши ,
бл҃гᲂслᲂве́нъ є҆сѝ гдⷭ҇и бж҃е во́ вѣки . =двⷤа . сла́ва . С=и́лᲂю и҆
бл҃гᲂда́тїю бг҃ᲂмꙋ́дре , бы́лъ є҆сѝ вдᲂви́цамъ и҆ немᲂщны́мъ . си́рымъ же
ѻ҆ц҃ъ пᲂказа́сѧ . зᲂвы́и бл҃гᲂслᲂве́нъ є҆сѝ гдⷭ҇и бж҃е во́ вѣки . =и҆ ны́нѣ ,
боⷢ҇ . К=рѣ́пᲂсть и҆нᲂплеме́нникѡмъ бцⷣе пᲂтребѝ , и҆ спасѝ лю́ди свᲂѧ̀ , и҆
ᲂу҆твердѝ вᲂпїю́щїѧ , бл҃гᲂслᲂве́нъ пречⷭ҇таѧ пло́дъ твᲂегѡ̀ чре́ва .

=пѣ́снь , и҃ . і҆рмо́съ . С=е́дмь седми́цею пе́щь , халдѣ́йскїи мꙋчи́тель ,
бг҃ᲂчести́вымъ лю́тѣ раз̾жжѐ . си́лᲂю же лꙋ́чшею спасе́ныхъ ви́дѣвъ , твᲂрцꙋ̀
и҆ и҆зба́вителю вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте
лю́дїе , и҆ превᲂзнᲂси́те є҆гѡ̀ во́ вѣки . ~Сїѧ̀ мꙋ́дре пᲂбѣди́тельнаѧ , сїѧ̀
и҆справле́нїѧ . и҆ є҆́же ᲂу҆бо́гихъ и҆ же́нскїѧ сле́зы , тво́й хра́мъ
пᲂказа́ша нб҃съ ши́рши , и҆ црⷭ҇твїѧ тебѣ̀ вхо́дъ ѿверзо́ша . вѣ́рᲂю бо
вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте гдⷭ҇а , лю́дїе
превᲂзнᲂси́те є҆гѡ̀ во́ вѣки . =двⷤа . сла́ва . С=на̀ свᲂи́ма не́далъ є҆сѝ
ѻ҆чи́ма дᲂстᲂчꙋ́дне , невѣ́ждема дрема́нїѧ бг҃ᲂпрїѧ́тне . до́ндеже тѣ́ло
бжⷭ҇твенѣ слᲂве́сныи ра́й хрⷭ҇то́въ до кᲂнца̀ с̾вершѝ . пᲂѧ̀ , дѣ́ти
бл҃гᲂслᲂви́те , сщ҃е́ннїи по́йте гдⷭ҇а , и҆ превᲂзнᲂси́те є҆гѡ̀ во́ вѣки . =и҆
нн҃ѣ , боⷢ҇ . Ч=л҃кᲂлю́бїемъ млⷭ҇ти свᲂеѧ̀ к̾ на́мъ прише́лъ є҆сѝ и҆́же
спасе́нїѧ ра́ди бы́въ ꙗ҆́кѡ чл҃къ . и҆ в̾ верте́пъ всели́лсѧ , пелена́ми
пᲂвива́емь . и҆ земленᲂро́дныѧ ѿ страсте́й вᲂз̾дви́глъ є҆сѝ . сᲂгла́снѡ
пᲂю́щїѧ , сщ҃е́ннїи бл҃гᲂслᲂви́те гдⷭ҇а , лю́дїе превᲂзнᲂси́те є҆гѡ̀
во́ вѣки .

=пѣ́снь , ѳ҃ . і҆рмо́съ . О=у҆диви́сѧ ᲂу҆́бѡ ѡ҆ се́мъ не́бо , и҆ землѝ
ᲂу҆жасо́шасѧ кᲂнцы̀ , ꙗ҆́кѡ бг҃ъ ꙗ҆ви́сѧ чл҃кѡмъ пло́тїю , чре́во же твᲂѐ
бы́сть прᲂстра́ннѣе нб҃съ , тѣ́мъ тѧ̀ бцⷣе , а҆́нг҃лъ и҆ чл҃къ чинᲂнача́лїѧ
велича́емъ . ~Бл҃гᲂда́ть тебѣ̀ ѻ҆́ч҃е ѿ бг҃а даде́сѧ цѣли́ти недꙋ́ги , ни́щихъ
и҆ сꙋхи́хъ и҆ хро́мыхъ . и҆́хже ꙗ҆́кѡ дрꙋ́ги хрⷭ҇то́вы вѣ́рнѡ прїе́млѧ ,
с̾ си́ми ра́дꙋешисѧ прⷭ҇нѡ , на ло́нѣхъ а҆враа́мᲂвѣхъ вᲂдвᲂрѧ́ѧсѧ . =вⷤ .
сла́ва . Н=апита́лъ є҆сѝ ѻ҆́ч҃е бᲂга́тнѡ всѧ́каго стра́нна и҆ на́га , и҆ ми́мѡ
хᲂдѧ́ща . с̾ патрїа́рхи при́снѡ , и҆ с̾ пра́ведными ны́нѣ ра́дꙋешисѧ свѣ́тлѡ ,
и҆дѣ́же бᲂга́тство и҆ пи́ща . и҆дѣ́же приснᲂсꙋ́щнᲂе спаса́емыхъ ᲂу҆пᲂва́нїе ,
и҆дѣ́же всѣ́мъ бᲂга́тство є҆́сть хрⷭ҇то́съ . =и҆ ны́нѣ , боⷢ҇ . Ꙗ҆́=кѡ сꙋ́щи
мт҃и бж҃їѧ , ꙗ҆́кѡ пред̾ста́тельница и҆ приста́нище чтꙋ́щимъ тѧ̀ . ꙗ҆́кѡ
прибѣ́жище всѣ́мъ дв҃о , притека́ющимъ к̾ тебѣ̀ . ꙗ҆́кѡ вѣ́рныхъ же ра́дᲂсть .
и҆ сла́ва и҆ ᲂу҆тверже́нїе и҆ вѣне́цъ дᲂсто́инъ , лю́ди твᲂѧ̀ бцⷣе спаса́й .

=стихѣ́ры . гла́съ , ѕ҃ . поⷣ . в̾ =тре́тїи де́нь . ~Ꙗ҆́кᲂже а҆враа́мль
ѻ҆́бразы мꙋ́дре ,꙳ пᲂказа́сѧ сꙋгꙋ́бъ тво́й до́мъ ,꙳ ѿве́рзлъ є҆сѝ всѣ́мъ ,꙳
пᲂдаѧ̀ прᲂсѧ́щимъ ,꙳ и҆ да́рꙋѧ ни́щимъ ми́лᲂсть . ~Вдᲂви́цамъ и҆ ни́щимъ тѧ̀
хрⷭ҇то́съ пᲂказа̀ прїе́мника ,꙳ раз̾сла́бленымъ застꙋ́пника те́пла ,꙳
пред̾ста́телѧ в̾ бѣда́хъ .꙳ пᲂбо́рника и҆ и҆зба́вителѧ .꙳ вᲂсхвалѧ́ющимъ ѻ҆́ч҃е
на́шъ . =сла́ва . гла́съ , то́йже . С=и́лᲂю ᲂу҆крѣплѧ́емь и҆ бл҃гᲂда́тїю
ᲂу҆краша́емь .꙳ ро́ждьшагᲂсѧ въ верте́пѣ зо́тиче .꙳ пᲂще́нїемъ и҆
вᲂз̾держа́нїемъ ,꙳ стра́сти пᲂбѣди́лъ є҆сѝ ,꙳ и҆ прїѧ́лъ є҆сѝ
пᲂбѣди́тельнаѧ . =и҆ ны́нѣ . гла́съ , то́йже . Ꙗ҆́=кѡ млⷣнца въ ꙗ҆́слѣхъ
пᲂлᲂжѝ хрⷭ҇тѐ бж҃е ,꙳ без̾сѣ́мене ро́ждьшаѧ тѧ̀ дв҃аѧ .꙳ ли́цы же
беспло́тныхъ ,꙳ с̾вы́ше вᲂпїѧ́хꙋ ,꙳ сла́ва зижди́телю всѣ́хъ .

Н=а ᲂу҆́трени , на бг҃ъ гдⷭ҇ь , трᲂпа́рь пра́здникꙋ , вⷤ . сла́ва , и҆ ны́нѣ ,
пра́здникꙋ . =П=о а҃ , стихᲂло́гїи , сѣда́ленъ . гла́съ , а҃ . П=ремꙋ́дрᲂсть и҆
ра́зꙋмъ пре́жде вѣ́къ сы́и , сн҃ъ є҆динᲂсꙋ́щныи ѻ҆ц҃ꙋ и҆ дх҃ꙋ , вᲂсхᲂтѣ̀
в̾ пᲂслѣ́днѧѧ времена̀ рᲂди́тисѧ ѿ дв҃ы на́съ ра́ди , да спасе́тъ ми́ра
ѿ мꙋчи́тельства вра́жїѧ и҆ чꙋжда́гѡ . сла́ва рᲂжде́нᲂмꙋ пло́тїю , сла́ва
бл҃гᲂи҆зво́льшемꙋ бг҃ꙋ . сла́ва и҆зба́вльшемꙋ на́съ ржⷭ҇тво́мъ свᲂи́мъ .
=сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , и҃ . Д=а ра́дꙋетсѧ нб҃о . и҆
землѧ̀ да весели́тсѧ , ꙗ҆́кѡ рᲂди́сѧ на землѝ а҆́гнецъ бж҃їи , пᲂдаѧ̀ ми́рᲂви
и҆збавле́нїе . сло́во и҆́же въ нѣ́дрѣхъ сы́и ѻ҆те́ческихъ , про́йде и҆з̾ дв҃ы
без̾ сѣ́мене . є҆мꙋ́же вᲂлсвѝ дивлѧ́хꙋсѧ , сла́ва вᲂи́стинꙋ є҆ди́нᲂмꙋ бг҃ꙋ .
=сла́ва , и҆ ны́нѣ . Н=етлѣ́ннаѧ сла́ва и҆ бжⷭ҇твенаѧ ѿ лᲂже́снъ прише́лъ є҆сѝ
дв҃ческихъ , и҆ цѣ́лꙋ сᲂблю́лъ є҆сѝ дв҃ꙋ ро́ждьшꙋю . и҆ ꙗ҆́кѡ прⷭ҇то́лъ
ꙗ҆́сли , в̾ ни́хже рᲂди́всѧ пᲂчи́лъ є҆сѝ . и҆ краснꙋ̀ пᲂла́тꙋ верте́пъ
пᲂказа́лъ є҆сѝ . пᲂѧ́хꙋ тѧ па́стырїе , ꙗ҆́кѡ цр҃ѧ всѣ́хъ . ѕвѣзда́ же в̾ пꙋ́ть
ше́ствᲂва , бжⷭ҇твеныи свѣ́тъ пᲂказа́ти вᲂлхво́мъ . тѣ́мже всѝ вᲂпїе́мъ ти
влⷣко хрⷭ҇тѐ бж҃е , прегрѣше́нїемъ ѡ҆ставле́нїе низ̾пᲂслѝ , пра́зднꙋющимъ
вѣ́рᲂю твᲂѐ бжⷭ҇твенᲂе ржⷭ҇тво̀ .

К=ано́нъ , пра́здникꙋ , на́ ѕ҃ , втᲂры́и . и҆ ст҃ы́мъ жена́мъ два̀ . кано́нъ ,
ст҃ѣ́й а҆ни́сїи . гла́съ , д҃ . пѣ́снь , а҃ . і҆рмо́съ . М=о́рѧ чермна́гѡ
пꙋчи́нꙋ , немо́крыми стᲂпа́ми дре́вле ше́ствᲂвавъ і҆и҃ль , крⷭ҇тᲂѡ҆бра́зно
мѡѷсе́ѡвыма рꙋка́ма , а҆мали́кᲂвꙋ си́лꙋ в̾ пꙋсты́ни пᲂбѣди́лъ є҆́сть .

=запѣ́въ : С=т҃а́ѧ мч҃нце а҆ни́сїе , мᲂлѝ бг҃а ѡ҆ на́съ . ~Пᲂю́щꙋ
свѣтᲂно́снꙋю па́мѧть твᲂю̀ , свѣ́тъ мнѣ̀ низ̾пᲂсла̀ . ꙗ҆́кѡ ѻ҆ц҃ꙋ свѣ́тᲂмъ
пред̾стᲂѧ́щи в̾ ра́дᲂсти прехва́льнаѧ , страсте́й мᲂи́хъ ѡ҆мраче́нїе , твᲂи́ми
мᲂли́твами ѿгᲂнѧ́щи . ~Вᲂз̾держа́нїемъ дш҃е́внꙋю ѡ҆бнᲂви́ла є҆сѝ бг҃ᲂмꙋ́драѧ
браздꙋ̀ , мꙋче́нїѧ кла́съ плᲂди́вши дѣ́лателю сᲂблю́дшемꙋ , и҆ крѣ́пᲂсть тебѣ̀
в̾дᲂхнꙋ́вшемꙋ , дв҃о мч҃нце дᲂстᲂчꙋ́днаѧ . ~Рꙋ́цѣ твᲂѝ бᲂга́тнѡ пᲂдаю́ще
бᲂга́тство тлѣ́ннᲂе , бᲂгатᲂтво́рнꙋю прїѡ҆брѣла̀ є҆сѝ жи́знь . ника́мᲂже ми́мѡ
текꙋ́щꙋю , и҆ сᲂкро́вище не и҆стᲂщи́мᲂе мч҃нце , и҆ сла́вꙋ нбⷭ҇нꙋю . =боⷢ҇ .
и҆з̾ =тебѐ неи҆скꙋсᲂбра́чнаѧ дне́сь , всѧ́ческихъ твᲂре́цъ пло́тїю ражда́етсѧ
по на́съ , и҆ пелена́ми пᲂвива́етсѧ . пᲂвива́ѧи мо́ре мгло́ю , мт҃и при́снѡ
дв҃о .

=дрꙋгі́и , кано́нъ , прпⷣбнѣй мела́нїи . гла́съ , то́йже . пѣ́снь , а҃ .
і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆ сло́во ѿры́гнꙋ цр҃цѣ
мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀ чꙋдеса̀ .

=запѣ́въ : П=рпⷣбнаѧ мт҃и мела́нїе , мᲂлѝ бг҃а ѡ҆ на́съ . ~Страсте́й
ѡ҆черне́нїемъ , ѡ҆черне́на мѧ всю́дꙋ прᲂсвѣти́въ ѡ҆чи́сти , свѣтᲂно́сными
мᲂли́твами , прпⷣбныѧ твᲂеѧ̀ чл҃кᲂлю́бче мела́нїи . и҆ сїю̀ чтꙋ́щꙋ , сло́во ми
в̾дᲂхнѝ . ~Те́плѣ пᲂслѣ́дᲂвала є҆сѝ , и҆́же тебѐ ра́ди во́льнᲂе распѧ́тїе
претерпѣ́вшемꙋ , на ра́мꙋ нᲂсѧ́щи пребл҃же́ннаѧ ᲂу҆се́рднѡ крⷭ҇тъ сво́й , и҆
сегѡ̀ сᲂхрани́ла є҆сѝ ѡ҆правда́нїѧ . ~Рᲂди́телей пристра́стїѧ и҆ тѣле́снагѡ
любᲂсла́стїѧ , до кᲂнца̀ ᲂу҆клᲂни́ласѧ є҆сѝ , є҆ди́наго вᲂжделѣ́вши рачи́телѧ
хрⷭ҇та̀ бг҃ᲂмꙋ́драѧ дᲂбро́тꙋ , є҆го́же вселюбе́знѡ сло́ва причасти́сѧ . =боⷢ҇ .
Ѡ҆=бнищава́етъ бᲂга́тыи , менѐ ѡ҆бᲂгаща́ѧ бжⷭ҇тво́мъ , ѕлѣ̀ ѡ҆бнища́вша
невᲂз̾держа́нїемъ пе́рвїе . и҆ без̾нача́льныи , сѐ нача́ло прїе́млетъ ,
ѿ дв҃ы ражда́емь бг҃ᲂѻ҆трᲂкᲂви́цы .

=пѣ́снь , г҃ . і҆рмо́съ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ зᲂвꙋ́щи ,
ты́ ми крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Дᲂбро́тѣ твᲂе́й
дш҃е́внѣй твᲂре́цъ тво́й вᲂжделѣ́въ , невѣ́стꙋ тѧ̀ вᲂи́стинꙋ дᲂбрꙋ̀ и҆
непᲂро́чнꙋ , мч҃нце себѣ̀ ѡ҆брꙋчи́лъ є҆́сть . ~Стра́сть без̾стра́стнагѡ
ᲂу҆мертви́вшагᲂсѧ на́съ ра́ди , ᲂу҆мерщве́нїе мч҃нце честна́ѧ лю́бѧщи ,
мꙋ́ченическᲂю ᲂу҆мира́еши сме́ртїю . ~Ꙗ҆́кѡ закᲂле́нїе дх҃о́внѡ . ꙗ҆́кѡ
же́ртва чиста̀ сᲂверше́на тебѣ̀ бг҃ᲂви принесе́сѧ . ꙗ҆́же тво́й крⷭ҇тъ
вᲂз̾лю́бльшаѧ . =боⷢ҇ . С=ело̀ в̾мѣ́стнѡ , нев̾мѣсти́магѡ сᲂдѣ́телѧ ты̀ бы́сть .
сегѡ̀ пло́тїю вмѣ́щьши , ѡ҆бра́дᲂваннаѧ пречⷭ҇таѧ .

=и҆́нъ , і҆рмо́съ . Н=емꙋ́дрᲂстїю ни си́лᲂю , ни бᲂга́тствᲂмъ хва́лимсѧ , но
твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть ст҃а па́че тебѐ
чл҃кᲂлю́бче . ~Ꙗ҆́же ни́жнихъ ѿстꙋ́пльши жела́нїемъ , всѐ жела́нїе в̾дала̀
є҆сѝ бл҃гᲂче́стнѡ и҆звᲂле́нїемъ сла́внаѧ , бꙋ́дꙋщимъ то́кмѡ и҆ вѣ́чнꙋющимъ .
~Прилѣ́жными мᲂли́твами , чꙋ́вствїѧ ᲂу҆краси́ла є҆сѝ . и҆ дх҃о́вными зарѧ́ми
свѣтᲂѡ҆бра́зна была̀ є҆сѝ всѧ̀ . въ тѣлесѝ невеще́ственыхъ житїѐ
пᲂдража́вши . =И҆= вѣща́ющи и҆ мᲂлча́щи , ꙗ҆ви́сѧ ᲂу҆тѣше́нїе .
не ᲂу҆тверже́нымъ ᲂу҆тверже́нїе . чернᲂри́зицамъ ѻ҆́бразъ , мела́нїе
бг҃ᲂмꙋ́драѧ . тѣ́мже пᲂе́мъ тѧ̀ . =боⷢ҇ . Ѡ҆=блага́ѧи нб҃са̀ ѻ҆́блаки
хᲂтѣ́нїемъ , пᲂвива́етсѧ во́лею . рꙋка́ма дв҃ыѧ держи́мь , рꙋки́ мѧ и҆схища́ѧ ,
ѕла́го бᲂрца̀ .

=сѣда́ленъ . гла́съ , д҃ . Н=а́ страсти плᲂтьскі́ѧ црⷭ҇твꙋющи , стрⷭ҇тьмѝ
живᲂтво́рными вᲂцр҃и́сѧ . свᲂе́ю кро́вїю ѡ҆багри́вши честна́ѧ , червлени́цꙋ
нетлѣ́ннꙋ бл҃гᲂче́стнѡ а҆ни́сїе . тѣ́мже всѣ́хъ цр҃ю невѣ́ста непᲂро́чна
ꙗ҆ви́сѧ . но ѿ бѣ́дъ и҆зба́ви на́съ , твᲂрѧ́щихъ сла́внꙋю па́мѧть твᲂю̀ .
=дрꙋгі́и , сѣда́ленъ . Б=жⷭ҇твенаѧ пᲂвелѣ́нїѧ сᲂверша́ющи со тща́нїемъ ,
растᲂчи́ла є҆сѝ и҆ раз̾дала̀ є҆сѝ тмы̀ зла́та твᲂегѡ̀ ни́щимъ . в̾зе́мши
крⷭ҇тъ сво́й на ра́мо мела́нїе , в̾кꙋ́пѣ со свᲂи́мъ женихо́мъ пᲂслѣ́дᲂвала
є҆сѝ вѣ́рᲂю , хрⷭ҇то́ви распе́ншемꙋсѧ пло́тїю , є҆ди́нᲂмꙋ бг҃ꙋ на́шемꙋ .
=сла́ва , и҆ ны́нѣ , пра́здникꙋ . Б=жⷭ҇твенѣ весели́тсѧ тва́рь всѧ̀ ны́нѣ ,
хрⷭ҇то́съ бо гдⷭ҇ь бж҃їи сн҃ъ ѿ дв҃ы ражда́етсѧ чи́сты , ве́сь чл҃ческїи ро́дъ
ѡ҆без̾сме́ртьствꙋѧ , рѣша́ же клѧ́твꙋ пе́рвыѧ мт҃ре є҆́ввы . тѣ́мже ꙗ҆́кѡ
бл҃гᲂда́телю на́шемꙋ пѣ́нїе принесе́мъ .

=пѣ́снь , д҃ . і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . ~Живᲂно́снымъ тѝ стᲂпа́мъ пᲂслѣ́дꙋющи , кᲂпїе́мъ в̾ ре́бра
ᲂу҆ѧзвлѧ́етсѧ . и҆ ѡ҆браща́емᲂе неле́стно прᲂхо́дитъ ѻ҆рꙋ́жїе , раба̀ твᲂѧ̀
влⷣко хрⷭ҇тѐ , вᲂспѣва́ющи тѧ̀ . ~Мꙋче́нїѧ сїѧ́ющи заре́ю , и҆ нетлѣ́нїѧ
вѣнце́мъ ѡ҆дѣ́ѧвшисѧ , ра́дꙋющисѧ пред̾стᲂи́ши хрⷭ҇то́ви женихꙋ̀ свᲂемꙋ̀ ,
мч҃нце а҆ни́сїе прехва́льнаѧ . ~Запе́ншаго ле́стїю пе́рвꙋю є҆́ввꙋ ,
мч҃нческими прᲂтивле́ньми пᲂбѣ́ждьши низ̾лᲂжи́ла є҆сѝ , пᲂказа́вши некрѣ́пка .
хрⷭ҇то́ви вᲂспѣва́ющи , сла́ва си́лѣ твᲂе́й гдⷭ҇и . =боⷢ҇ . И҆́=же
невеще́ствена сꙋщества̀ сᲂзда́выи , тѣле́снѡ ꙗ҆́кѡ чл҃къ и҆з̾ тебѐ бг҃ᲂмт҃и
дне́сь ражда́етсѧ . тᲂмꙋ̀ вᲂспᲂе́мъ , сла́ва си́лѣ твᲂе́й гдⷭ҇и .

=и҆́нъ , і҆рмо́съ . С=ѣдѧ́и во сла́вѣ , на прⷭ҇то́лѣ бжⷭ҇твеннѣ , на ѻ҆́блацѣ
ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы , спасе́ же
вᲂпїю́щїѧ , сла́ва хрⷭ҇тѐ си́лѣ твᲂе́й . ~Вᲂз̾держа́нїемъ по́хᲂти
плᲂтьскі́ѧ ᲂу҆мᲂри́ла є҆сѝ , живо́тъ живꙋ́щихъ и҆мѣ́ла є҆сѝ все́льшїисѧ
в̾ тѧ̀ всечестна́ѧ . к̾ немꙋ́ же ѿ землѝ преста́вльшисѧ всели́ласѧ є҆сѝ ,
црⷭ҇твїѧ нбⷭ҇нагѡ наслажда́ющисѧ . ~Мно́гїѧ свᲂѧ̀ тмы̀ зла́та раз̾да́вши
а҆́лчꙋщимъ . вᲂи́стинꙋ сїѧ̀ скрыва́еши в̾ сᲂкро́вищехъ ѡ҆бетша́ющихъ
никᲂли́же , во́ вѣки же сᲂблюда́емыхъ , надᲂвлѣ́нїе твᲂегѡ̀ пребыва́нїѧ .
~Ми́лᲂванїѧ твᲂегѡ̀ бᲂга́тство , ꙗ҆́кᲂже рѣка̀ бы́сть , напᲂѧ́ющи всѧ́кѡ
ни́щихъ срⷣца̀ , сла́внаѧ . скве́рнꙋ ѿмыва́ѧ нищеты̀ , бᲂга́тство некра́дᲂмо
и҆схᲂда́тайствꙋѧ тебѣ̀ на́ нб҃сѣхъ , неи҆стᲂщи́мᲂе . =боⷢ҇ . П=ᲂхᲂте́мъ
пᲂвинꙋ́всѧ страстны́мъ , ꙗ҆́кᲂже без̾слᲂве́сенъ , слᲂве́сенъ сы́и , прилᲂжи́хсѧ
скᲂто́мъ . но сло́во пᲂро́ждьшаѧ приснᲂсꙋ́щнᲂе , непре́зри менѐ всегда̀
пᲂгиба́ющагѡ .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Тѧ̀ гдⷭ҇и и҆сто́чникъ спасе́нїѧ вѣ́дѧщи , ча́шꙋ спасе́нїѧ несꙋмѣ́ннымъ
срⷣцемъ мч҃нца твᲂѧ̀ пїѧ́ше . ~Ю҆́нице хрⷭ҇то́ва , бг҃ᲂпрїѧ́тнᲂе закᲂле́нїе ,
бг҃ᲂпринесе́ннаѧ же́ртва , страстᲂно́сице гдⷭ҇нѧ , мᲂлѝ спасти́сѧ на́мъ .
~Свѣ́тъ была̀ є҆сѝ , свѣ́тꙋ вели́кᲂмꙋ ꙗ҆снѣ́е прибли́жисѧ . и҆ прᲂсвѣща́еши
свѣтᲂно́снꙋю па́мѧть твᲂю̀ пра́зднꙋющихъ . =боⷢ҇ . Т=ѧ̀ ѻ҆рꙋ́жїе непᲂбѣди́мо
на врагѝ пред̾лага́емъ . тѧ̀ ѡ҆снᲂва́нїе и҆ наде́ждꙋ на́шемꙋ спасе́нїю
бг҃ᲂневѣ́сто и҆́мамы .

=и҆́нъ , і҆рмо́съ . Н=ечести́вїи не ᲂу҆́зрѧтъ сла́вы твᲂеѧ̀ хрⷭ҇тѐ , но
мы́ тѧ є҆динᲂро́дне ѻ҆́ч҃ее заре́нїе сла́вы бж҃їѧ . ѿ́ нᲂщи ᲂу҆́треннююще ,
вᲂспѣва́емъ тѧ млрⷭ҇де . без̾ ѡ҆бра́зныѧ ви́ды страстны́ѧ , до кᲂнца̀ ѿ дш҃и
ѿстрᲂга́вши честна́ѧ , ша́рᲂмъ вᲂз̾держа́нїѧ написа́ла є҆сѝ в̾ не́й
без̾стра́стїе , и҆ любо́вь нелицемѣ́рнꙋ . ~Свѣтла̀ ꙗ҆́кᲂже зерца́ло бы́вши
ꙗ҆́вѣ , свѣ́тлѣ и҆ дарᲂва́нїѧ дх҃а бжⷭ҇твенагѡ сла́внаѧ вᲂспрїѧ́ла є҆сѝ . и҆
вѣ́рныѧ прᲂсвѣти́ла є҆сѝ , свѣ́тᲂмъ житїѧ̀ твᲂегѡ̀ . ~Вᲂз̾держа́нїемъ
пᲂгаси́вши страстно́е распале́нїе , ѻ҆́гнь вᲂз̾жегла̀ є҆сѝ дш҃е́вныи .
во все́мъ житїѝ твᲂе́мъ блиста́ющисѧ . и҆ ѡ҆мраче́нїе бѣсо́вскᲂе ѿгᲂнѧ́ющи .
=боⷢ҇ . Д=в҃аѧ рᲂдила̀ є҆́сть бг҃а є҆мманꙋ́ила , во́ градѣ виѳлїе́мѣ . є҆де́мъ
ѿверза́ющи дре́вле мѝ затвᲂре́ныи не вᲂз̾держа́нїемъ снѣ́ди , и҆ ле́стїю
змїино́ю .

=пѣ́снь , ѕ҃ . і҆рмо́съ . П=ᲂжрꙋ́ ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею
тѝ кро́вїю . ~Мꙋ́жески в̾ же́ньстѣ тѣлесѝ ра́зꙋмъ вᲂспрїи́мши , к̾ бᲂре́нїю
вра́гъ беспло́тныхъ мч҃нце и҆з̾шла̀ є҆сѝ . и҆ ѻ҆рꙋ́жїемъ терпѣ́нїѧ тѣ́хъ
ᲂу҆мᲂри́ла є҆сѝ . ~Кро́вными навᲂдне́нїи , мо́ре и҆з̾сꙋши́ла є҆сѝ
ѕлᲂвѣ́рїѧ . хрⷭ҇то́вꙋ же честнꙋ́ю напᲂи́ла є҆сѝ цр҃квь , а҆ни́сїе
страстᲂте́рпице , дв҃а́мъ пᲂхвало̀ . ~Немо́крено по́двигᲂмъ прешла̀ є҆сѝ
ѡ҆бꙋрева́нїе , непᲂто́пленнѡ . тѣ́мже въ приста́нище невла́емо ᲂу҆стреми́ласѧ
є҆сѝ , и҆ и҆́стинныѧ наслажда́ешисѧ тишины̀ пресла́внаѧ . =боⷢ҇ . С=ᲂзда́выи
по ѻ҆́бразꙋ свᲂемꙋ̀ чл҃ка . за мно́гᲂе милᲂсе́рдїе , назида́етсѧ и҆з̾ тебѐ
дв҃о бг҃ᲂмт҃и , ве́сь во́нь ѡ҆бле́ксѧ .

=и҆́нъ , і҆рмо́съ , то́йже . Н=емо́крено жите́йскᲂе прешла̀ є҆сѝ
бꙋре́нїе . направлѧ́ема манᲂве́нїемъ , всѧ̀ сло́вᲂмъ сᲂтво́ршагѡ . и҆
въ приста́нище спасе́нїѧ , мела́нїе дᲂсти́гла є҆сѝ . ~И҆справле́нїемъ
те́плагѡ твᲂегѡ̀ є҆́же къ гдⷭ҇ꙋ раче́нїѧ , раз̾жже́ныѧ стрѣ́лы грѣхо́вныѧ всѧ̀
пᲂпали́шасѧ . и҆ бѣсо́вскᲂе ѕлᲂдѣ́йство , до кᲂнца̀ пᲂгꙋблено̀ бы́сть . ~Оу҆́мъ
тво́й къ лꙋ́чшемꙋ сᲂедине́нїю , ѡ҆бᲂжа́емь , є҆́же к̾ пло́ти любвѐ ѿлꙋчи́сѧ ,
всеси́льнымъ манᲂве́нїемъ . сегѡ̀ ра́ди пᲂще́нїѧ трꙋды̀ , пᲂнесла̀ є҆сѝ .
=боⷢ҇ . Ѡ҆=бᲂжа́етъ мѧ̀ ѿ дв҃ы рᲂжде́исѧ гдⷭ҇ь . и҆ пелена́ми пᲂвива́етсѧ ,
раз̾рѣше́нїе твᲂрѧ̀ мᲂи́мъ прегрѣше́нїемъ . и҆ в̾мѣща́етсѧ въ верте́пъ , и҆́же
вездѣ̀ не в̾мѣсти́мыи .

=кᲂнда́къ . гла́съ , г҃ . Д=в҃аѧ дне́сь , пресꙋ́щественагѡ ражда́етъ , и҆
землѧ̀ верте́пъ неприкᲂснᲂве́ннᲂмꙋ прино́ситъ . а҆́нг҃ли съ па́стыри
славᲂсло́вѧтъ . вᲂлсви́ же со ѕвѣздо́ю пꙋтьше́ствꙋютъ . на́съ бо ра́ди рᲂди́сѧ ,
ѻ҆трᲂча̀ мла́до превѣ́чныи бг҃ъ . =и҆́кᲂсъ . Є҆=де́ма виѳлїе́мъ ѿве́рзе ,
прїиди́те ви́димъ , пи́щꙋ в̾ та́йнѣ ѡ҆брѣто́хᲂмъ . прїиди́те прїи́мемъ ,
сꙋ́щаѧ ра́йскаѧ внꙋ́трь верте́па . тꙋ́бо ꙗ҆ви́сѧ ко́рень ненапᲂе́нъ , прᲂзѧба́ѧ
ѿпꙋще́нїе . тꙋ̀ ѡ҆брѣ́тесѧ кла́дѧзь неи҆ско́панъ , є҆го́же дв҃дъ пи́ти дре́вле
вжада́сѧ . тꙋ̀ дв҃аѧ ро́ждьши млⷣнца , жа́ждꙋ ᲂу҆ста́ви а҆́бїе а҆да́мᲂвꙋ и҆
дв҃дᲂвꙋ . сегѡ̀ ра́ди к̾ немꙋ̀ и҆́демъ гдѣ̀ рᲂди́сѧ , ѻ҆трᲂча̀ мла́до превѣ́чныи
бг҃ъ .

=пѣ́снь , з҃ . і҆рмо́съ . С=пасы́и во ѻ҆гнѝ а҆враа́мскїѧ сѝ дѣ́ти , и҆
халдѣ́и ᲂу҆би́въ , ꙗ҆́же без̾ пра́вды пра́ведныѧ ᲂу҆лᲂвлѧ́хꙋ , препѣ́тыи гдⷭ҇и
бж҃е ѻ҆ц҃ъ бл҃гᲂслᲂве́нъ є҆сѝ . ~Твᲂю̀ хра́минꙋ дш҃е́внꙋю мч҃нце , мы́слено
вᲂдрꙋже́нꙋю , и҆спᲂвѣ́данїемъ хрⷭ҇то́вымъ , мꙋчи́тельнымъ пᲂте́кшемъ
пᲂто́кᲂмъ , ника́кᲂже пᲂкᲂлеба́ша , бж҃е вᲂпїю́щꙋ , бл҃гᲂслᲂве́нъ є҆сѝ .
~Пра́вдѣ сл҃нца хрⷭ҇та̀ вѣ́дѧщи мч҃нце , невᲂсхᲂтѣ̀ ѕлᲂчести́внѣ пᲂжре́ти
со́лнцꙋ , пᲂвелѣва́ющꙋ мꙋчи́телю . но вᲂпїѧ́ше , бж҃е ѻ҆ц҃ъ на́шихъ
бл҃гᲂслᲂве́нъ є҆сѝ . =Ѿ= твᲂи́хъ крᲂве́й сщ҃е́нныхъ , ѡ҆мᲂчи́вши себѣ̀
багрѧни́цꙋ , пᲂбѣ́днымъ главꙋ̀ мч҃нце , вѣнце́мъ вѣнча́ла є҆сѝ . и҆ бг҃ᲂви
ны́нѣ пред̾стᲂи́ши , цр҃ю без̾сме́ртнᲂмꙋ , веселѧ́щисѧ . =боⷢ҇ . П=ᲂви́выи нб҃о
ѻ҆́блаки , зе́млю же мгло́ю , ѿ твᲂегѡ̀ чре́ва ро́ждьсѧ . пелена́ми
пᲂвива́етсѧ , и҆ въ ꙗ҆́слѣхъ пᲂлага́етсѧ , бг҃ᲂмт҃и всенепᲂро́чнаѧ , спаса́ѧ
вѣ́дꙋщїѧ тѧ̀ бцⷣꙋ .

=и҆́нъ , і҆рмо́съ , то́йже . С=ъ сꙋпрꙋ́жникᲂмъ хрⷭ҇то́во и҆́го нᲂсѧ́щи
бг҃ᲂно́снаѧ , ѡ҆б̾нᲂви́ста мᲂли́твъ ра́лᲂмъ дш҃ꙋ , и҆ в̾ браздꙋ̀ до́брыхъ
вᲂз̾дѣ́лавша , питѣ́стасѧ во́ вѣки в̾ вы́шнѣй сла́вѣ . ~Ꙗ҆́кѡ ма́слина
ѱало́мски , в̾ дᲂмꙋ̀ бж҃їи насажде́на , ᲂу҆маща́еши та́йнѡ срⷣца̀ прпⷣбнаѧ и҆
ли́ца , ма́слᲂмъ бᲂлѣ́зней твᲂи́хъ , вѣ́рнѡ вᲂсхвалѧ́ющимъ по́двиги твᲂѧ̀ .
~Вᲂз̾держа́нїѧ ѡ҆рᲂше́нїемъ , ᲂу҆гаси́вши страстны́ѧ пе́щи , ѡ҆дᲂжде́нїемъ
мᲂли́твы , и҆сцѣле́нїемъ пꙋчи́ны и҆стᲂчи́ла є҆сѝ . и҆ страстна́ѧ приверже́нїѧ
пᲂтᲂплѧ́ющи мела́нїе , чтꙋ́щимъ тѧ̀ . =боⷢ҇ . Р=ꙋно́ тѧ наречѐ дв҃дъ , ꙗ҆́кѡ
до́ждь прїе́мшꙋ нбⷭ҇ныи чⷭ҇таѧ , без̾зако́нїѧ пᲂто́ки и҆з̾сꙋша́ющь , и҆
вѣ́рныхъ напаѧ́ющь смы́слы , грѣ́хъ мѝ пресо́хшаѧ .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , блгⷭ҇ви́те всѧ̀ дѣ́ла гдⷭ҇нѧ
гдⷭ҇а . ~Вдᲂви́цамъ и҆ си́рымъ и҆ ни́щимъ , и҆ всѣ́мъ тре́бꙋющимъ , бᲂга́тство
растᲂчи́ла є҆сѝ , вседержи́телѧ хранѧ́щи несꙋмѣ́ннѡ пᲂвелѣ́нїѧ . и҆
мꙋче́нїѧ же чⷭ҇тнꙋ́ю про́сиши ча́шꙋ . ю҆́же и҆спи́вши ᲂу҆ста́вила є҆сѝ
дв҃о чⷭ҇тна́ѧ жела́нїѧ . ~Ꙗ҆́кᲂже да́ръ принесла̀ є҆сѝ хрⷭ҇то́ви пᲂще́нїе и҆
сле́зы , и҆ страсте́мъ ᲂу҆мерщве́нїе , и҆ кро́внᲂе прᲂли́тїе , и҆ ре́брѡмъ
прᲂбᲂде́нїе , не ѡ҆бетша́ющїи . тѣ́мже са́мъ тебѣ̀ вѣне́цъ и҆ черто́гъ
нетлѣ́ненъ пᲂдава́етъ , и҆ сла́вꙋ нбⷭ҇нꙋю . ~Живе́ши со а҆́нг҃лы во́ свѣтѣ
съ дв҃ческими чи́нми , и҆ с̾ сᲂбо́ры мꙋ́ченикъ пра́зднꙋющи . лицѐ жениха̀
свᲂегѡ̀ к̾ лицꙋ̀ зрѧ́щи , и҆ свѣ́тлыѧ сла́вы причаща́ющисѧ . вᲂпїю́щи , всѧ̀
дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки . =боⷢ҇ . С=ѐ ны́нѣ
ѡ҆скꙋдѣ̀ ꙗ҆́вѣ ѿ і҆ꙋ́дᲂва кᲂлѣ́на кнѧ́ѕь и҆ во́ждь . ты́ бо пренепᲂро́чнаѧ
рᲂдила̀ є҆сѝ са́мᲂе пред̾лежа́щее ча́ѧнїе ꙗ҆зы́кѡмъ , хрⷭ҇та̀ . є҆мꙋ́же
пᲂе́мъ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а .

=и҆́нъ , і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀ бг҃ᲂро́диче
спасло̀ є҆́сть . тᲂгда̀ ᲂу҆́бѡ ѡ҆бразꙋ́емо , ны́нѣ же дѣ́йствꙋемо , вселе́ннꙋю
всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀
во́ вѣки . ~Цр҃кᲂвь срⷣце и҆ тѣ́ло трⷪ҇цѣ пребжⷭ҇твенѣй сᲂтво́рши , бжⷭ҇твеныѧ
сᲂздала̀ є҆сѝ хра́мы , дᲂстᲂсла́внаѧ . в̾ ни́хже дв҃амъ чи́ны и҆ и҆́нᲂкꙋющимъ
ли́ки сᲂвᲂкꙋпи́ла є҆сѝ . пᲂю́щи сᲂгла́снѡ , и҆ превᲂзнᲂсѧ́щи хрⷭ҇та̀ во всѧ̀
вѣ́ки . ~Ми́лᲂстынею млⷭ҇ть стѧжа́ла є҆сѝ , растᲂчѝ дадѐ ᲂу҆бо́гимъ . пра́вда
твᲂѧ̀ пребыва́етъ вѣ́чнꙋющи . и҆ є҆́же ѿ сеѧ̀ прїѡ҆брѣ́тенїе тебѣ̀
неѡ҆бетша́емᲂе , мела́нїе бг҃ᲂно́сице прпⷣбнаѧ . тѣ́мже тѧ̀ чте́мъ , ꙗ҆́кѡ
вᲂи́стинꙋ пᲂбѣдᲂно́сицꙋ . ~Смы́слᲂмъ , мꙋ́жествᲂмъ , цѣлᲂмꙋ́дрїемъ , и҆
бжⷭ҇твенᲂю пра́вдᲂю блиста́ющи , и҆мѣ́ла є҆сѝ вᲂз̾нᲂсѧ́щее тѧ̀ на высᲂтꙋ̀
нбⷭ҇нꙋю высо́кᲂе смире́нїе . и҆́мже низ̾лᲂжи́ла є҆сѝ прпⷣбнаѧ велича́ваго
ѕмі́ѧ . тѣ́мъ тѧ̀ чте́мъ ꙗ҆́кѡ и҆́стиннꙋю пᲂбѣдᲂно́сицꙋ . =боⷢ҇ . С=трасте́й мѧ
смꙋща́ютъ тревᲂлне́нїѧ , глꙋбина̀ ѿча́ѧнїѧ пᲂтᲂплѧ́етъ мѧ , спаси́ мѧ
пренепᲂро́чнаѧ мт҃и , и҆ спасꙋ́сѧ . сп҃са бо гдⷭ҇а рᲂдила̀ є҆сѝ , въ ꙗ҆́слѣхъ
ꙗ҆́кѡ младе́нца пᲂлᲂже́на . є҆го́же превᲂзно́симъ во́ вѣки .

=пѣ́снь , ѳ҃ . і҆рмо́съ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Ка́менїю причаща́ющїисѧ че́стїю , па́че
зижди́телѧ , зрѣ́ти тѧ сла́внаѧ нетерпѧ́ще бг҃ᲂви вᲂз̾лᲂженꙋ̀ , мечѝ
с̾сѣка́ютъ . сме́ртїю , бжⷭ҇твенᲂе без̾сме́ртїе тебѣ̀ ѡ҆брꙋча́ютъ .
~Сᲂлꙋ́ньскїи гра́дъ твᲂи́ми пелена́ми и҆ страда́нїи мч҃нце хва́литсѧ дв҃о .
цр҃кви же первᲂро́дныхъ съ пра́ведными и҆́мать тво́й дх҃ъ бжⷭ҇твеныи ,
веселѧ́щисѧ . ~Лива́нъ , зла́то же и҆ сми́рнꙋ , в̾ виѳлїе́мѣ рᲂжде́ннᲂмꙋ ,
вᲂлсвѝ принесо́ша вѣ́рᲂю . страстᲂте́рпица же кро́вїю мꙋче́нїѧ
и҆з̾лїѧ́нїе , ѡ҆ на́съ тᲂгѡ̀ мᲂлѧ́щи . =боⷢ҇ . Ж=е́злъ прᲂзѧбла̀ є҆сѝ
и҆з̾ ко́рене і҆єссе́ѡва бг҃ᲂрᲂди́тельнице , цвѣ́тъ бжⷭ҇тва̀ хрⷭ҇та̀ на́мъ
ро́ждьши пречⷭ҇таѧ дне́сь . є҆го́же ꙗ҆́кѡ бг҃а нев̾мѣсти́маго , ны́нѣ ꙗ҆́кѡ
младе́нца пелена́ми пᲂвива́ема велича́емъ .

=и҆́нъ , і҆рмо́съ . Є҆=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ всели́ла
є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~На высᲂтꙋ̀ ꙗ҆́вѣ
кра́йнѧгѡ сᲂверше́нїѧ вᲂстекла̀ є҆сѝ бл҃же́ннаѧ , и҆ пᲂсти́гла є҆сѝ чи́ны
беспло́тныхъ . ко и҆́стиннᲂмꙋ жела́нїю прибли́жившисѧ , и҆сто́чникъ благи́хъ
ны́нѣ прїѧ́ла є҆сѝ . тѣ́мъ тѧ̀ всѝ ᲂу҆бл҃жа́емъ . ~Съ ли́ки весели́шисѧ
по́стникъ , вᲂз̾держа́вшисѧ . стра́сти ᲂу҆мертви́вши , зри́ши ѿкрᲂве́нымъ
лице́мъ бж҃їю красᲂтꙋ̀ . є҆ѧ́же пре́жде ꙗ҆вле́нїѧ стѧжа́ла є҆сѝ ,
цѣлᲂмꙋ́дрїемъ мела́нїе пребл҃же́ннаѧ . ~Хᲂди́вши пᲂстезѝ ᲂу҆́зцѣй ,
прᲂстра́ннагѡ раѧ̀ ширᲂты̀ дᲂсти́гла є҆сѝ . и҆дѣ́же ра́дᲂсть пра́зднꙋющихъ .
и҆дѣ́же дре́во живо́тнᲂе . на́съ непреста́ннѡ пᲂмина́ющи , чтꙋ́щихъ твᲂѐ
ᲂу҆спе́нїе . =боⷢ҇ . И҆́=же на плещꙋ̀ херꙋви́мскꙋ стра́шно нᲂси́мыи , на рꙋкꙋ̀
ны́нѣ сѣди́тъ ѻ҆трᲂкᲂви́цы чи́стыѧ . и҆ пелена́ми пᲂвива́етсѧ , раз̾рѣша́ѧ
плени́цы ѕѡ́лъ мᲂи́хъ . и҆ млеко́мъ ꙗ҆́кѡ млⷣнцъ питѣ́етсѧ , пита́ѧи всѧ́ко
дыха́нїе .

=свѣти́ленъ . П=ᲂсѣти́лъ ны є҆́сть с̾вы́ше сп҃съ на́шъ , вᲂсто́къ вᲂсто́кᲂмъ .
и҆ сꙋ́щїи во тмѣ̀ и҆ сѣ́ни ѡ҆брѣто́хᲂмъ и҆́стинꙋ , и҆́бо ѿ дв҃ы рᲂди́сѧ гдⷭ҇ь .
=сла́ва , и҆ ны́нѣ , то́йже . =

Н=а стихо́внѣ , стихѣ́ры . гла́съ , ѕ҃ . поⷣ . а҆́=нг҃льскїѧ пред̾и҆ди́те
си́лы . ~Сѐ а҆́гнецъ бж҃їи , и҆́же ми́рꙋ в̾зе́млѧи грѣхѝ ꙗ҆́кѡ бг҃ъ ,
в̾ ꙗ҆́слѣхъ вᲂз̾лежи́тъ ꙗ҆́кѡ младе́нецъ , слᲂве́сныхъ хᲂтѧ̀ и҆зба́вити всѧ́кихъ
страсте́й без̾слᲂве́сїѧ , и҆ вѣ́чнагѡ тᲂмле́нїѧ . к̾ немꙋ́ же зᲂве́мъ ,
бл҃гᲂслᲂве́нъ рᲂжде́исѧ бж҃е на́шъ сла́ва тебѣ̀ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Ѽ= па́че ᲂу҆ма̀
не и҆з̾гл҃анныхъ та́инъ , ражда́етсѧ бг҃ъ на землѝ за милᲂсе́рдїе , ра́бїи
ѻ҆́бразъ на себѐ ѡ҆бло́жь , ꙗ҆́кѡ да ѿ рабо́ты и҆схи́титъ чꙋжда́гѡ . и҆́же
вѣ́рᲂю тᲂмꙋ̀ зᲂвꙋ́щихъ , бл҃гᲂслᲂве́нъ рᲂжде́исѧ бж҃е на́шъ сла́ва тебѣ̀ .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . С=та́немъ бл҃гᲂгᲂвѣ́йнѡ в̾ дᲂмꙋ̀ гдⷭ҇ни , в̾ вᲂсклица́нїи
вᲂспᲂе́мъ сᲂгла́снѡ сегѡ̀ милᲂсе́рдїе , и҆ мно́гᲂе смᲂтре́нїе , ка́кѡ
въ виѳлїе́мѣ і҆ꙋде́йстѣмъ младе́нецъ вᲂсхᲂтѣ̀ ꙗ҆ви́тисѧ . и҆ вᲂзᲂпїе́мъ ,
бл҃гᲂслᲂве́нъ рᲂжде́исѧ бж҃е на́шъ сла́ва тебѣ̀ .

=сла́ва , и҆ ны́нѣ . гла́съ , то́йже . С=л҃нце сн҃е , ка́кѡ тѧ̀ скры́ю
пелена́ми ; ка́кѡ тѧ̀ млеко́мъ вᲂз̾дᲂю̀ , всемꙋ̀ є҆стествꙋ̀ пита́телѧ ; ка́кѡ
тѧ̀ рꙋка́ма держꙋ̀ , держа́щагѡ всѧ́ческаѧ ; ка́кѡ на тебѐ бе́з̾страха
вᲂз̾зрю̀ , на́нь же несмѣ́ютъ зрѣ́ти и҆ мнᲂгᲂѻ҆чи́тїи , неи҆скꙋсᲂбра́чнаѧ
хрⷭ҇та̀ держа́щи вѣща́ше .



