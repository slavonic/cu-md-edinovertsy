=каѳи́сма, і҃. ѱл҃о́мъ дв҃довъ, ѻ҃.=

~На тѧ̀ гдⷭ҇и ᲂу҆пова́хъ, да непостыжꙋ́сѧ в̾ вѣ́къ. пра́вдою твое́ю и҆зми́ мѧ
и҆ и҆зба́ви мѧ. Приклонѝ ко мнѣ̀ ᲂу҆́хо твоѐ и҆ спаси́ мѧ. Бꙋ́ди ми въ бг҃ъ
защи́титель, и҆ в̾ мѣ́сто крѣ́пко спасти́ мѧ. ꙗ҆́кѡ ᲂу҆тверже́нїе моѐ, и҆
прибѣ́жище моѐ є҆сѝ ты̀. Бж҃е мо́й и҆зми́ мѧ и҆з̾ рꙋкѝ грѣ́шнагѡ, и҆з̾ рꙋкѝ
законопрестꙋ́пнагѡ и҆ ѡ҆би́дѧщагѡ. Ꙗ҆́кѡ ты̀ є҆сѝ терпѣ́нїе моѐ гдⷭ҇и, гдⷭ҇и
ᲂу҆пова́нїе моѐ ѿ ю҆́ности моеѧ̀. Въ тебѣ̀ ᲂу҆тверди́хсѧ ѿ ᲂу҆тро́бы, ѿ́ чрева
ма́тере моеѧ̀, ты̀ є҆сѝ мо́й покрови́тель. Ѡ҆ тебѣ̀ пѣ́нїе моѐ вы́нꙋ. ꙗ҆́кѡ
чꙋ́до бы́хъ мно́гимъ, и҆ ты̀ помо́щникъ мо́й крѣ́покъ. Да и҆спо́лнѧтсѧ ᲂу҆ста̀
моѧ̀ похвалы̀, ꙗ҆́кѡ да воспою̀ сла́вꙋ твою̀, ве́сь де́нь великолѣ́пїе твоѐ.
Не ѿве́рзи менѐ во́ времѧ ста́рости, внегда̀ и҆счеза́ти крѣ́пости мое́й не
ѡ҆ста́ви менѐ. Ꙗ҆́кѡ рѣ́ша вразѝ моѝ мнѣ̀, и҆ стрегꙋ́щїи дш҃ꙋ мою̀ совѣща́ша
вкꙋ́пѣ. Гл҃юще, бг҃ъ ѡ҆ста́вилъ є҆́сть є҆гѡ̀. поженѣ́те и҆ и҆мѣ́те є҆гѡ̀, ꙗ҆́кѡ
нѣ́сть и҆збавлѧ́ѧи. Бж҃е мо́й, не ᲂу҆дали́сѧ ѿ менѐ, бж҃е мо́й в̾ по́мощь мою̀
воньмѝ. Да постыдѧ́тсѧ, и҆ и҆сче́знꙋтъ ѡ҆клевета́ющїи дш҃ꙋ мою̀. да
ѡ҆блекꙋ́тсѧ в̾ стꙋ́дъ и҆ сра́мъ и҆́щꙋщїи ѕла́ѧ мнѣ̀. А҆́зъ же всегда̀ ᲂу҆пова́ю
на тѧ̀, и҆ приложꙋ̀, на всѧ́кꙋ похвалꙋ̀ твою̀. Оу҆ста̀ моѧ̀ воз̾вѣстѧ́тъ пра́вдꙋ
твою̀, ве́сь де́нь спасе́нїе твоѐ. Ꙗ҆́кѡ не позна́хъ кни́жна вни́дꙋ в̾ си́лѣ
гдⷭ҇ни. гдⷭ҇и помѧнꙋ̀ пра́вдꙋ твою̀ є҆ди́ногѡ. Бж҃е мо́й, ꙗ҆́же наꙋчи́лъ мѧ
є҆сѝ ѿ ю҆́ности моеѧ̀. и҆ до ны́нѣ воз̾вѣщꙋ̀ чꙋдеса̀ твоѧ̀. И҆ да́же до
ста́рости и҆ ма́торьства. бж҃е мо́й, не ѡ҆ста́ви менѐ. до́ндеже воз̾вѣщꙋ̀
мы́шцꙋ твою̀ ро́дꙋ всемꙋ̀ грѧдꙋ́щемꙋ. Си́лꙋ твою̀, и҆ пра́вдꙋ твою̀ бж҃е, да́же
до вы́шнихъ, ꙗ҆́же сотвори́лъ ми є҆сѝ вели́чїѧ. бж҃е кто̀ подо́бенъ тебѣ̀.
Е҆ли́ки ꙗ҆ви́лъ ми є҆сѝ ско́рби мно́ги и҆ ѕлы̀, и҆ ѡ҆бра́щь ѡ҆живи́лъ мѧ є҆сѝ,
и҆ ѿ бе́зднъ землѝ воз̾веде́ мѧ. Оу҆мно́жилъ є҆сѝ на мнѣ̀ вели́чествїе твоѐ,
и҆ ѡ҆бра́щь ᲂу҆тѣ́шилъ мѧ є҆сѝ. и҆ ѿ бе́зднъ землѝ па́ки воз̾веде́ мѧ. И҆́бо
а҆́зъ и҆сповѣ́мсѧ тебѣ̀ въ лю́дехъ гдⷭ҇и, въ сосꙋ́дѣхъ ѱало́мскихъ и҆́стинꙋ
твою̀ бж҃е. пою̀ тебѣ̀ в̾ гꙋ́слѣхъ, ст҃ы́и і҆и҃левъ. Воз̾ра́дꙋетасѧ ᲂу҆стнѣ̀
моѝ є҆гда̀ пою̀ тебѣ̀, и҆ дш҃а моѧ̀ ю҆́же є҆сѝ и҆зба́вилъ. є҆ще́ же и҆ ꙗ҆зы́къ
мо́й ве́сь де́нь поꙋчи́тсѧ пра́вдѣ твое́й. Е҆гда̀ постыдѧ́тсѧ и҆ посра́мѧтсѧ
и҆́щꙋщїи ѕла́ѧ мнѣ̀.

=ѱл҃о́мъ дв҃довъ, ѻ҃а.=

~Бж҃е сꙋ́дъ тво́й цр҃е́ви да́ждь, и҆ пра́вдꙋ твою̀ сн҃ꙋ цр҃е́вꙋ. Сꙋди́ти
лю́демъ твои́мъ в̾ пра́вдꙋ, и҆ ни́щимъ твои́мъ в̾ сꙋ́дъ. Да воспрїи́мꙋтъ го́ры
ми́ръ люде́й, и҆ хо́лми пра́вдꙋ. Сꙋ́дитъ ни́щимъ людски́мъ, и҆ спасе́тъ сы́ны
ᲂу҆бо́гихъ, и҆ смири́тъ клеветника̀. И҆ пребꙋ́детъ съ со́лнцемъ, и҆ пре́жде
лꙋны̀ ро́да родо́въ. Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ ка́плющаѧ
на́ землю. Воз̾сїѧ́етъ во́ днехъ є҆гѡ̀ пра́вда и҆ мно́жество ми́ра, до́ндеже
ѿи́метсѧ лꙋна̀. И҆ ѡ҆блада́етъ ѿ́ морѧ и҆ до́ морѧ, и҆ ѿ рѣ́къ до коне́цъ
вселе́нныѧ. Пред̾ ни́мъ припадꙋ́тъ є҆ѳїѡ́плѧне, и҆ вразѝ є҆гѡ̀ пе́рсть
поли́жꙋтъ. Ца́рїе ѳарсі́йстїи и҆ ѻ҆́строви, да́ры принесꙋ́тъ. ца́рїе
а҆ра́встїи и҆ са́ва, да́ры приведꙋ́тъ. И҆ покло́нѧтсѧ є҆мꙋ̀ всѝ ца́рїе
зе́мстїи, всѝ ꙗ҆зы́цы порабо́таютъ є҆мꙋ̀. Ꙗ҆́кѡ и҆зба́ви ни́ща ѿ си́льна и҆
ᲂу҆бо́га, є҆мꙋ́же не бѣ̀ помо́щника. Пощади́тъ ни́ща и҆ ᲂу҆бо́га, и҆ дш҃а
ᲂу҆бо́гихъ спасе́тъ. Ѿ ли́хвы и҆ ѿ не пра́вды и҆зба́витъ дш҃а и҆́хъ, и҆ че́стно
и҆́мѧ є҆гѡ̀ пред̾ ни́ми. И҆ жи́въ бꙋ́детъ, и҆ да́стсѧ є҆мꙋ̀ ѿ зла́та
а҆раві́иска, и҆ помо́лѧтсѧ ѡ҆ не́мъ вы́нꙋ, ве́сь де́нь бл҃гословѧ́тъ и҆̀.
Бꙋ́детъ ᲂу҆тверже́нїе на землѝ на ве́рхъ го́ръ. превоз̾несе́тсѧ па́че лива́на
пло́дъ є҆гѡ̀, и҆ процвѣтꙋ́тъ ѿ́ града ꙗ҆́кѡ трава̀ земна́ѧ. Бꙋ́детъ и҆́мѧ є҆гѡ̀
бл҃гослове́но во́ вѣки, пре́жде сл҃нца пребыва́етъ и҆́мѧ є҆гѡ̀. И҆
бл҃гословѧ́тсѧ ѡ҆ не́мъ всѧ̀ колѣ́на земна́ѧ, всѝ ꙗ҆зы́цы ᲂу҆блажа́тъ и҆̀.
Бл҃гослове́нъ гдⷭ҇ь бг҃ъ і҆и҃левъ, творѧ́и чꙋдеса̀ є҆ди́нъ. И҆ бл҃гослове́но
и҆́мѧ сла́вы є҆гѡ̀ во́ вѣки, и҆ в̾ вѣ́къ вѣ́ка. И҆ и҆спо́лнитсѧ сла́вы є҆гѡ̀
всѧ̀ землѧ̀, бꙋ́детъ бꙋ́детъ.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, ѻ҃в.=

~Ко́ль бл҃гъ бг҃ъ і҆и҃левъ, пра́вымъ срⷣцемъ. Мнѣ́ же в̾ма́лѣ не
под̾вижа́стѣсѧ но́зѣ, в̾ма́лѣ не пролїѧ́шасѧ стопы̀ моѧ̀. Ꙗ҆́кѡ воз̾ревнова́хъ
на без̾зако́нныѧ, ми́ръ грѣ́шникомъ зрѧ̀. Ꙗ҆́кѡ нѣ́сть восклоне́нїѧ в̾ сме́рти
и҆́хъ, и҆ ᲂу҆тверже́нїе в̾ ра́нѣ и҆́хъ. Въ трꙋдѣ́хъ чл҃ческихъ не сꙋ́ть, и҆ с̾
чл҃ки не прїи́мꙋтъ ра́нъ. Сегѡ̀ ра́ди ᲂу҆держа̀ и҆́хъ горды́нѧ до конца̀,
ѡ҆дѣ́ѧшасѧ не пра́вдою и҆ нече́стїемъ свои́мъ. И҆зы́детъ ꙗ҆́кѡ и҆́с̾ тꙋка не
пра́вда и҆́хъ, преидо́ша въ любо́вь срⷣца. Помы́слиша и҆ глаго́лаша въ
лꙋка́вствѣ, не пра́вдꙋ в̾ высотꙋ̀ глаго́лаша. Положи́ша на́ нб҃си ᲂу҆ста̀ своѧ̀,
и҆ ꙗ҆зы́къ и҆́хъ пре́йде по землѝ. Сегѡ̀ ра́ди ѡ҆братѧ́тсѧ лю́дїе моѝ сѣ́мѡ,
и҆ дні́е и҆спо́лнь ѡ҆брѧ́щꙋтсѧ в̾ ни́хъ. И҆ рѣ́ша, ка́кѡ ᲂу҆вѣ́дѣ бг҃ъ; и҆ а҆́ще
є҆́сть ра́зꙋмъ в̾ вы́шнѣмъ; Сѐ сі́и грѣ́шницы, и҆ гобзꙋ́юще въ вѣ́къ
ᲂу҆держа́ша бога́тство. И҆ рѣ́хъ, є҆да̀ в̾сꙋ́е ѡ҆правди́хъ срⷣце моѐ, и҆
ᲂу҆мы́хъ в̾ непови́нныхъ рꙋ́цѣ моѝ. И҆ бы́хъ ꙗ҆́звенъ ве́сь де́нь, и҆
ѡ҆бли́чникъ мо́й на ᲂу҆́тренихъ. А҆́ще гл҃ахъ повѣ́мъ та́кѡ сѐ ро́дꙋ сыно́въ
твои́хъ є҆мꙋ́же ѡ҆бѣща́хсѧ, и҆ непщева́хъ разꙋмѣ́ти. Сѐ трꙋ́дъ є҆́сть предо
мно́ю, до́ндеже вни́дꙋ въ ст҃и́ло бж҃їе, и҆ разꙋмѣ́ю в̾ послѣ́днѧѧ и҆́хъ.
Ѻ҆ба́че зальще́нїѧ и҆́хъ, положи́лъ и҆́мъ є҆́си ѕла́ѧ, низ̾ложи́лъ ѧ҆̀ є҆сѝ
внегда̀ разгордѣ́ти. Ка́кѡ бы́ша в̾ запꙋстѣ́нїе; внеза́пꙋ и҆счезо́ша, и҆
погибо́ша за без̾зако́нїе своѐ ꙗ҆́кѡ со́нїе воста́ющагѡ. Гдⷭ҇и во́ градѣ
твое́мъ ѻ҆́бразъ и҆́хъ ᲂу҆ничижи́ши. Ꙗ҆́кѡ раждьже́сѧ срⷣце моѐ, и҆ ᲂу҆тро́бы
моѧ̀ и҆змѣни́шасѧ. И҆ а҆́зъ ᲂу҆ничиже́нъ и҆ неразꙋмѣ́хъ, ско́тенъ бы́хъ ᲂу҆
тебѐ, и҆ а҆́зъ вы́нꙋ с̾ тобо́ю. Оу҆держа́лъ є҆сѝ рꙋ́кꙋ деснꙋ́ю мою̀, и҆ с̾
совѣ́томъ твои́мъ наста́вилъ мѧ є҆сѝ, и҆ съ сла́вою прїѧ́тъ мѧ. Что́ бо ми
є҆́сть на́ нб҃си. и҆ ѿ тебѐ что̀ восхотѣ́хъ на землѝ. И҆счезѐ срⷣце моѐ и҆
пло́ть моѧ̀, бж҃е срⷣца моегѡ̀, и҆ ча́сть моѧ̀ бж҃е во́ вѣки. Ꙗ҆́кѡ сѐ
ᲂу҆далѧ́ющїисѧ ѿ тебѐ поги́бнꙋтъ, потреби́лъ є҆сѝ всѧ́кого любы̀ дѣ́ющаго ѿ
тебѐ. Мнѣ́ же прилѣплѧ́тисѧ бг҃ови бла́го є҆́сть, и҆ полага́ти на́ гдⷭ҇а
ᲂу҆пова́нїе моѐ. Воз̾вѣсти́ти мѝ всѧ̀ хвалы̀ твоѧ̀, во вратѣ́хъ дще́ре
сїѡ́ни.

=ѱл҃о́мъ дв҃довъ, ѻ҃г.=

~Въскꙋ́ю бж҃е ѿри́нꙋ до конца̀, раз̾гнѣ́васѧ ꙗ҆́рость твоѧ̀ на ѻ҆вца̀ па́ствы
твоеѧ̀; Помѧнѝ со́нмъ тво́й, и҆́же стѧжа̀ и҆спе́рва. и҆зба́вилъ є҆сѝ же́злъ
достоѧ́нїѧ твоегѡ̀, гора̀ сїѡ́нъ сѝ ꙗ҆́же всели́сѧ в̾ не́й. Воз̾дви́гни рꙋ́цѣ
твоѝ на горды́ни и҆́хъ въ коне́цъ, є҆ли́ка лꙋка́внова вра́гъ во ст҃ѣ́мъ
твое́мъ. И҆ восхвали́шасѧ не нави́дѧщїи тѧ̀, посредѣ̀ пра́здника твоегѡ̀.
Положи́ша зна́менїѧ своѧ̀, зна́менїѧ и҆ непозна́ша. Ꙗ҆́кѡ во и҆схо́дѣ
превы́ше. ꙗ҆́кѡ в̾ дꙋбра́вѣ дре́вѧнѣ, сѣки́рами разсѣко́ша две́ри є҆гѡ̀ вкꙋ́пѣ,
сѣ́чивомъ и҆ ѻ҆ско́рдомъ разрꙋши́ша и҆̀. Завжего́ша ѻ҆гне́мъ ст҃и́ло твоѐ, на
землѝ ѡ҆скверни́ша жили́ще и҆́мене твоегѡ̀. Рѣ́ша в̾ срⷣцыхъ свои́хъ ю҆́жики
и҆́хъ вкꙋ́пѣ, прїидѣ́те и҆ ѿста́вимъ всѧ̀ пра́здники бж҃їѧ ѿ землѝ.
Зна́менїѧ и҆́хъ не ви́дѣхомъ, нѣ́сть к̾ томꙋ̀ проро́ка, и҆ на́съ не позна́етъ
к̾ томꙋ̀. Доко́лѣ бж҃е поноша́етъ вра́гъ, раз̾дража́етъ проти́вныи и҆́мѧ твоѐ
до конца̀. Въскꙋ́ю ѿвраща́еши рꙋ́кꙋ твою̀, и҆ десни́цꙋ твою̀ ѿ среды̀ нѣ́дръ
твои́хъ въ коне́цъ; Бг҃ъ же цр҃ь на́шъ пре́жде вѣ́къ, содѣ́ла спасе́нїе
посредѣ̀ землѝ. Ты̀ ᲂу҆тверди́лъ є҆сѝ си́лою твое́ю мо́ре, ты̀ сте́рлъ є҆сѝ
главы̀ ѕмїе́мъ въ водѣ̀. ты̀ сокрꙋши́лъ є҆сѝ главꙋ̀ ѕмі́евꙋ. Да́лъ є҆сѝ тогѡ̀
бра́шно лю́демъ є҆ѳїѡ́пскимъ. Ты̀ расто́рже и҆сто́чники и҆ пото́ки. ты̀
и҆зсꙋшѝ рѣ́ки и҆ѳа́мскїѧ. Тво́й є҆́сть де́нь, и҆ твоѧ̀ є҆́сть но́щь, ты̀
свершѝ зарю̀ и҆ сл҃нце. Ты̀ сотворѝ всѧ̀ предѣ́лы землѝ. лѣ́то и҆ ве́снꙋ, ты̀
сотвори́лъ є҆сѝ и҆́хъ. Помѧнѝ сїѧ̀. вра́гъ поносѝ гдⷭ҇ви, и҆ лю́дїе
безꙋ́мнїи раз̾дражи́ша и҆́мѧ твоѐ. Не преда́ждь ѕвѣре́мъ дш҃а
и҆сповѣ́дающих̾тисѧ, дꙋ́шъ ᲂу҆бо́гихъ твои́хъ не забꙋ́ди до конца̀. При́зри на
завѣ́тъ тво́й, ꙗ҆́кѡ и҆спо́лнишасѧ помраче́нїи землѧ̀, домо́въ не пра́ведныхъ.
Да не воз̾врати́тсѧ смире́ныи сра́мленъ. ни́щь и҆ ᲂу҆бо́гъ восхвали́та и҆́мѧ
твоѐ. Воста́ни гдⷭ҇и, сꙋдѝ прю̀ твою̀, помѧнѝ поноше́нїе твоѐ є҆́же ѿ
безꙋ́мнагѡ ве́сь де́нь. Не забꙋ́ди гла́са моли́твеникъ твои́хъ, горды́ни
ненави́дѧщихъ тѧ̀ взы́де вы́нꙋ.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, ѻ҃д.=

~И҆сповѣ́мысѧ тебѣ̀ бж҃е, и҆сповѣ́мысѧ тебѣ̀, и҆ призове́мъ и҆́мѧ твоѐ.
Повѣ́мъ всѧ̀ чꙋдеса̀ твоѧ̀, є҆гда̀ прїимꙋ̀ вре́мѧ, а҆́зъ пра́воты сꙋждꙋ̀.
Раста́ѧсѧ землѧ̀, и҆ всѝ живꙋ́щїи на не́й. а҆́зъ ᲂу҆тверди́хъ столпы̀ є҆ѧ̀.
Рѣ́хъ без̾зако́ннꙋющимъ, не без̾зако́ннꙋйте, и҆ согрѣша́ющимъ, не воз̾носи́те
ро́га. Не воз̾дви́жите на высотꙋ̀ ро́га ва́шегѡ, и҆ не глаго́лите на́ бг҃а не
пра́вдꙋ. Ꙗ҆́кѡ ни ѿ и҆схо́дъ, ни ѿ за́падъ ни ѿ пꙋ́стъ го́ръ. ꙗ҆́кѡ бг҃ъ сꙋдїѧ̀
є҆́сть. Сегѡ̀ смирѧ́етъ а҆ сегѡ̀ воз̾но́ситъ. ꙗ҆́кѡ ча́ша в̾ рꙋцѣ̀ гдⷭ҇ни, вина̀
не растворе́на и҆спо́лнь растворе́нїѧ. И҆ ᲂу҆клони́сѧ ѿ сеѧ̀ в̾ сїю̀, ѻ҆ба́че
дро́ждїе є҆гѡ̀ не и҆скида́шасѧ. и҆спїю́тъ є҆̀ всѝ грѣ́шнїи землѝ. А҆́зъ же
воз̾ра́дꙋюсѧ в̾ вѣ́къ, пою̀ бг҃ꙋ і҆а́кѡвлю. И҆ всѧ̀ ро́ги грѣ́шныхъ сломлю̀, и҆
воз̾несе́тсѧ ро́гъ пра́веднагѡ.

=ѱл҃о́мъ дв҃довъ, ѻ҃є.=

~Вѣ́домъ во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀. И҆ бы́сть в̾ ми́рѣ
мѣ́сто є҆гѡ̀, и҆ жили́ще є҆гѡ̀ в̾ сїѡ́нѣ. Тꙋ̀ сокрꙋшѝ крѣ́пости лꙋ́къ щи́тъ и҆
ѻ҆рꙋ́жїе, и҆ бра́нь. Просвѣща́еши ты̀ ди́внѡ ѿ го́ръ вѣ́чныхъ, смꙋти́шасѧ всѝ
не разꙋ́мнїи срⷣцемъ. Оу҆снꙋ́ша сно́мъ свои́мъ, и҆ не ѡ҆брѣто́ша ничесо́же,
всѝ мꙋ́жїе бога́тства рꙋ́къ свои́хъ. Ѿ запреще́нїѧ твоегѡ̀ бж҃е і҆а́кѡвль,
воз̾дрема́ша всѣ́дшїи на конѧ̀. Ты̀ стра́шенъ є҆сѝ, и҆ кто̀ проти́въ ста́нетъ
тѝ; ѿто́лѣ гнѣ́въ тво́й. съ нб҃сѐ слы́шанъ сотвори́лъ є҆сѝ сꙋ́дъ. Землѧ̀
ᲂу҆боѧ́сѧ и҆ ᲂу҆молча̀, внегда̀ воста́ти на сꙋ́дъ бг҃ꙋ, спастѝ всѧ̀ кро́ткїѧ
землѝ. Ꙗ҆́кѡ помышле́нїе чл҃ческо и҆сповѣ́стьсѧ тебѣ̀, и҆ ѡ҆ста́нокъ
помышле́нїѧ пра́зднꙋетъ тѝ. Помоли́тесѧ и҆ воз̾дади́те гдⷭ҇ви бг҃ꙋ на́шемꙋ,
всѝ и҆́же ѻ҆́крестъ є҆гѡ̀ принесꙋ́тъ да́ры. Стра́шномꙋ и҆ ѿє́млющемꙋ дꙋ́хи
кнѧзе́мъ, стра́шномꙋ па́че царе́й земны́хъ.

=ѱл҃о́мъ дв҃довъ, ѻ҃ѕ.=

~Гла́сомъ мои́мъ ко́ гдⷭ҇ꙋ воз̾ва́хъ, гла́сомъ мои́мъ к̾ бг҃ꙋ, и҆ внѧ́тъ ми.
Въ де́нь печа́ли моеѧ̀ бг҃а взыска́хъ, рꙋка́ма мои́ма но́щїю пред̾ ни́мъ, и҆ не
прельще́нъ бы́хъ. Ѿве́ржесѧ ᲂу҆тѣ́шитисѧ дш҃а моѧ̀, помѧнꙋ́хъ бг҃а и҆
воз̾весели́хсѧ. воз̾скорбѣ́хъ, и҆ пренемо́же дꙋ́хъ мо́й. Пред̾вари́стѣ стражбы̀
ѻ҆́чи моѝ. смꙋти́хсѧ и҆ не гл҃ахъ. Помы́слихъ днѝ пе́рвыѧ, и҆ лѣ́та вѣ́чнаѧ
помѧнꙋ́хъ, и҆ поꙋчи́хсѧ. Но́щїю срⷣцемъ мои́мъ глꙋмлѧ́хсѧ, и҆ тꙋжа́ше дꙋ́хъ
мо́й. Е҆да̀ во́ вѣки ѿри́нетъ гдⷭ҇ь, и҆ не приложи́тъ бл҃говоли́ти па́ки; И҆лѝ
до конца̀ млⷭ҇ть свою̀ ѿсѣче́тъ; сконча̀ гл҃ъ ѿ́ рода в̾ ро́дъ. Е҆да̀ забꙋ́детъ
ᲂу҆ще́дрити бг҃ъ, и҆лѝ ᲂу҆держи́тъ во́ гнѣвѣ свое́мъ щедро́ты своѧ̀; И҆ рѣ́хъ,
ны́нѣ нача́хъ. сѝ и҆змѣ́на десни́ца вы́шнѧгѡ. Помѧнꙋ́хъ дѣ́ла гдⷭ҇нѧ, ꙗ҆́кѡ
помѧнꙋ̀ ѿ зача́ла чꙋде́съ твои́хъ. И҆ поꙋчꙋ́сѧ во всѣ́хъ дѣ́лѣхъ твои́хъ, и҆ в̾
начина́нїихъ твои́хъ поглꙋмлю́сѧ. Бж҃е во ст҃ѣ́мъ пꙋ́ть тво́й, кто̀ бг҃ъ
ве́лїи ꙗ҆́кѡ бг҃ъ на́шъ; ты̀ є҆сѝ бг҃ъ творѧ́и чꙋдеса̀. Позна́лъ є҆сѝ в̾
лю́дехъ си́лꙋ твою̀, и҆зба́вилъ є҆сѝ мы́шцею твое́ю лю́ди твоѧ̀, сы́ны
і҆а́кѡвлѧ, и҆ і҆ѡ́сифовы. Ви́дѣша тѧ̀ во́ды бж҃е. ви́дѣша тѧ̀ во́ды, и҆
ᲂу҆боѧ́шасѧ. смꙋти́шасѧ бе́здны мно́жествомъ шꙋ́ма во́дъ. Гла́съ да́ша ѻ҆́блацы.
и҆́бо стрѣ́лы твоѧ̀ прехо́дѧтъ. гла́съ гро́ма твоегѡ̀ в̾ колесѝ. Ѡ҆свѣти́ша
мо́лнїѧ твоѧ̀ вселе́ннꙋю. под̾ви́жасѧ и҆ тре́петна бы́сть землѧ̀. Въ мо́ри
пꙋтїѐ твоѝ, и҆ стезѧ̀ твоѧ̀ в̾ вода́хъ мно́гихъ, и҆ стопы̀ твоѧ̀ не
позна́ютсѧ. Наста́вилъ є҆сѝ ꙗ҆́кѡ ѻ҆вца̀ лю́ди твоѧ̀, рꙋко́ю мѡѷсе́овою, и҆
а҆арѡ́нею.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

