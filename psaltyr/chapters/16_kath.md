=каѳи́сма, ѕ҃і. ѱл҃о́мъ дв҃довъ, р҃ѳ.=

~Речѐ гдⷭ҇ь гдⷭ҇ви моемꙋ̀, сѣдѝ ѡ҆деснꙋ́ю менѐ, до́ндеже положꙋ̀ врагѝ
твоѧ̀,̾ под̾но́жїе но́гъ твои́хъ. Же́злъ си́лы по́слетъ тѝ гдⷭ҇ь ѿ сїѡ́на, и҆
ᲂу҆долѣ́еши посредѣ̀ вра́гъ твои́хъ. Съ тобо́ю нача́льство въ де́нь си́лы
твоеѧ̀, во свѣ́тлостехъ ст҃ы́хъ твои́хъ. И҆́з̾ чрева пре́жде денни́цы роди́хъ
тѧ. клѧ́тсѧ гдⷭ҇ь и҆ нераска́етсѧ. ты̀ і҆єре́й во́ вѣки по́ чинꙋ мелхиседе́ковꙋ.
Гдⷭ҇ь ѡ҆деснꙋ́ю тебѐ, сокрꙋши́лъ є҆́сть в̾ де́нь гнѣ́ва своегѡ̀ царѧ̀. Сꙋ́дитъ
во ꙗ҆зы́цѣхъ. и҆спо́лнитъ паде́нїѧ, сокрꙋши́тъ главы̀ на землѝ мно́гимъ. Ѿ
пото́ка на пꙋтѝ пїе́тъ, сегѡ̀ ра́ди воз̾несе́тъ главꙋ̀.

=ѱл҃о́мъ дв҃довъ, р҃і.=

~И҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ, в̾ совѣ́тѣ пра́выхъ и҆ со́нмѣ.
Ве́лїѧ дѣ́ла гдⷭ҇нѧ, и҆зы́скана во всѣ́хъ во́лѧхъ є҆гѡ̀. И҆сповѣ́данїе и҆
велелѣ́пота дѣ́ло є҆гѡ̀. и҆ пра́вда є҆гѡ̀ пребыва́етъ в̾ вѣ́къ вѣ́ка. Па́мѧть
сотвори́лъ є҆́сть чꙋде́съ свои́хъ. млⷭ҇тивъ и҆ ще́дръ гдⷭ҇ь, пи́щꙋ да́лъ є҆́сть
боѧ́щимсѧ є҆гѡ̀. Помѧне́тъ в̾ вѣ́къ завѣ́тъ сво́й, крѣ́пость дѣ́лъ свои́хъ
воз̾вѣстѝ лю́демъ свои́мъ. Да́ти и҆́мъ достоѧ́нїе ꙗ҆зы́къ, дѣ́ла рꙋ́къ є҆гѡ̀
и҆́стина и҆ сꙋ́дъ. Вѣ́рны всѧ̀ за́повѣди є҆гѡ̀, ᲂу҆твержены̀ въ вѣ́къ вѣ́ка,
сотворены̀ во и҆́стинѣ и҆ пра́вотѣ. И҆збавле́нїе посла̀ лю́демъ свои́мъ.
заповѣ́да в̾ вѣ́къ завѣ́тъ сво́й. ст҃о и҆ стра́шно и҆́мѧ є҆гѡ̀. Зача́ло
премꙋ́дрости стра́хъ гдⷭ҇нь. ра́зꙋмъ же бл҃гъ всѣ́мъ творѧ́щимъ и҆̀, хвала̀
є҆гѡ̀ пребыва́етъ в̾ вѣ́къ вѣ́ка.

=ѱл҃о́мъ дв҃довъ, раі҃.=

~Бл҃же́нъ мꙋ́жь боѧ́исѧ гдⷭ҇а, в̾ за́повѣдехъ є҆гѡ̀ восхо́щетъ ѕѣлѡ̀. Си́льно
на землѝ бꙋ́детъ сѣ́мѧ є҆гѡ̀. ро́дъ пра́выхъ бл҃гослови́тсѧ. Сла́ва и҆
бога́тство въ домꙋ̀ є҆гѡ̀, и҆ пра́вда є҆гѡ̀ пребыва́етъ в̾ вѣ́къ вѣ́ка. Восїѧ̀
во тмѣ̀ свѣ́тъ пра́вымъ ми́лостивъ и҆ ще́дръ и҆ пра́веденъ. Бл҃гъ мꙋ́жь ще́дрѧ
и҆ даѧ̀, разсмо́тритъ словеса̀ своѧ̀ на сꙋдѣ̀, ꙗ҆́кѡ в̾ вѣ́къ не подви́житсѧ. Въ
па́мѧть вѣ́чнꙋю бꙋ́детъ пра́ведникъ. ѿ́ слꙋха ѕла̀ не ᲂу҆бои́тсѧ. Гото́во срⷣце
є҆гѡ̀ ᲂу҆пова́ти на́ гдⷭ҇а, ᲂу҆тверди́сѧ срⷣце є҆гѡ̀, и҆ не ᲂу҆бои́тсѧ до́ндеже
во́з̾зритъ на врагѝ своѧ̀. Расточѝ дадѐ ᲂу҆бо́гимъ, пра́вда є҆гѡ̀ пребыва́етъ
въ вѣ́къ вѣ́ка, ро́гъ є҆гѡ̀ воз̾несе́тсѧ во сла́вѣ. Грѣ́шникъ ᲂу҆́зритъ и҆
прогнѣ́ваетсѧ, зꙋбы̀ свои́ми поскреже́щетъ, и҆ раста́етъ. жела́нїе грѣ́шника
поги́бнетъ.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, рв҃і.=

~Хвали́те ѻ҆́троцы гдⷭ҇а, хвали́те и҆́мѧ гдⷭ҇не. Бꙋ́ди и҆́мѧ гдⷭ҇не
бл҃гослове́но ѿ ны́нѣ и҆ до́ вѣка. Ѿ восто́къ сл҃нца до за́падъ, хва́льно и҆́мѧ
гдⷭ҇не. Высо́къ над̾ всѣ́ми ꙗ҆зы́ки гдⷭ҇ь, над̾ нб҃сы̀ сла́ва є҆гѡ̀. Кто̀ ꙗ҆́кѡ
гдⷭ҇ь бг҃ъ на́шъ, на высо́кихъ живы́и, и҆ на смире́нныѧ призира́ѧ, на́ нб҃си и҆
на землѝ; Воз̾двиза́ѧ ѿ землѝ ᲂу҆бо́га, и҆ ѿ гно́ища воз̾носѧ̀ ни́ща.
Посади́ти є҆гѡ̀ съ кнѧ́зи, съ кнѧ́зи люде́й свои́хъ. Вселѧ́ѧ непло́дове въ
до́мъ, ма́терь ѡ҆ ча́дѣхъ веселѧ́щꙋсѧ.

=ѱл҃о́мъ дв҃довъ, рг҃і.=

~Во и҆схо́дѣ і҆зра́илевѣ ѿ є҆гѵ́пта до́мꙋ і҆а́кѡвлѧ и҆з̾ люде́й ва́рваръ.
Бы́сть і҆ꙋде́ѧ ст҃ы́нѧ є҆гѡ̀, і҆зра́иль, ѻ҆́бласть є҆гѡ̀. Мо́ре ви́дѣ и҆
побѣжѐ, і҆ѡрда́нъ воз̾врати́сѧ вспѧ́ть. Го́ры взыгра́шасѧ ꙗ҆́кѡ ѻ҆внѝ, и҆
хо́лми ꙗ҆́кѡ а҆́гньцы ѻ҆́вчїи. Что́ ти бы́сть мо́ре ꙗ҆́кѡ побѣжѐ, и҆ тебѣ̀
і҆ѡрда́не ꙗ҆́кѡ воз̾врати́сѧ вспѧ́ть. Го́ры ꙗ҆́кѡ взыгра́стесѧ ꙗ҆́кѡ ѻ҆внѝ, и҆
хо́лми ꙗ҆́кѡ а҆́гньцы ѻ҆́вчїи. Ѿ лица̀ гдⷭ҇нѧ под̾ви́жесѧ землѧ̀, ѿ лица̀ бг҃а
і҆а́кѡвлѧ. Ѡ҆бра́щшагѡ ка́мень во є҆зе́ра вѡдна́ѧ, и҆ не сѣко́мыи во и҆сто́чники
вѡдны́ѧ. Не на́мъ гдⷭ҇и не на́мъ, но и҆́мени твоемꙋ̀ да́ждь сла́вꙋ. Ѡ҆ ми́лости
твое́й и҆ и҆́стинѣ твое́й, да некогда̀ рекꙋ́тъ ꙗ҆зы́цы гдѣ̀ є҆́сть бг҃ъ и҆́хъ;
Бг҃ъ же на́шъ на́ нб҃си и҆ на землѝ, всѧ̀ є҆ли́ка восхотѣ̀ сотворѝ. И҆́доли
ꙗ҆зы́къ сребро̀ и҆ зла́то, дѣ́ла рꙋ́къ чл҃ческъ. Оу҆ста̀ и҆́мꙋтъ и҆
неглаго́лютъ, ѻ҆́чи и҆́мꙋтъ и҆ не ви́дѧтъ. Оу҆́ши и҆́мꙋтъ и҆ не слы́шатъ,
но́здри и҆́мꙋтъ и҆ не ѡ҆бонѧ́ютъ. Рꙋ́цѣ и҆́мꙋтъ и҆ не ѡ҆сѧ́жꙋтъ. но́зѣ и҆́мꙋтъ
и҆ не по́йдꙋтъ, не воз̾гласѧ́тъ горта́немъ свои́мъ. Подо́бни и҆́мъ да бꙋ́дꙋтъ
творѧ́щїи ѧ҆̀, и҆ всѝ надѣ́ющїисѧ на нѧ̀. До́мъ і҆зра́илевъ ᲂу҆пова̀ на́
гдⷭ҇а. помо́щникъ и҆ защи́титель и҆́мъ є҆́сть. До́мъ а҆арѡ́нь ᲂу҆пова̀ на́
гдⷭ҇а, помо́щникъ и҆ защи́титель и҆́мъ є҆́сть. Боѧ́щїисѧ гдⷭ҇а ᲂу҆пова́ша на́
гдⷭ҇а, помо́щникъ и҆ защи́титель и҆́мъ є҆́сть. Гдⷭ҇ь помѧнꙋ́въ ны, бл҃гослови́лъ
є҆́сть на́съ. бл҃гослови́лъ є҆́сть до́мъ і҆зра́илевъ, бл҃гослови́лъ є҆́сть до́мъ
а҆арѡ́нь. Бл҃гослови́лъ є҆́сть боѧ́щїѧсѧ гдⷭ҇а, ма́лыѧ с̾ вели́кими. Приложи́тъ
гдⷭ҇ь на вы̀, на вы̀ и҆ на́ сыны ва́ша. Бл҃гослове́ни вы̀ гдⷭ҇ви, сотво́ршемꙋ
не́бо и҆ зе́млю. Не́бо нб҃сѐ гдⷭ҇ви, зе́млю же дадѐ сыновѡ́мъ чл҃ческимъ. Не
ме́ртвїи восхва́лѧтъ тѧ̀ гдⷭ҇и, ни всѝ низ̾ходѧ́щїи во а҆́дъ. Но мы̀ живі́и
бл҃гослови́мъ гдⷭ҇а ѿ ны́нѣ и҆ до́ вѣка.

=ѱл҃о́мъ дв҃довъ, рд҃і.=

~Воз̾люби́хъ, ꙗ҆́кѡ ᲂу҆слы́шитъ гдⷭ҇ь гла́съ моле́нїѧ моегѡ̀. Ꙗ҆́кѡ приклонѝ
ᲂу҆́хо своѐ мнѣ̀, и҆ во́ дни моѧ̀ призовꙋ̀. Ѡ҆бъѧ́ша мѧ болѣ́зни сме́ртныѧ,
бѣды̀ а҆́дѡвы ѡ҆брѣто́ша мѧ. Ско́рбь и҆ болѣ́знь ѡ҆брѣто́хъ, и҆ и҆́мѧ гдⷭ҇не
призва́хъ. Ѽ гдⷭ҇и и҆зба́ви дш҃ꙋ мою̀. млⷭ҇тивъ гдⷭ҇ь и҆ пра́веденъ, и҆ бг҃ъ
на́шъ ми́лꙋетъ. Хранѧ́и младе́нца гдⷭ҇ь, смири́хсѧ и҆ спасе́ мѧ. Воз̾врати́сѧ
дш҃е моѧ̀ въ поко́й тво́й, ꙗ҆́кѡ гдⷭ҇ь бл҃го сотворѝ тебѣ̀. Ꙗ҆́кѡ и҆зба́ви дш҃ꙋ
мою̀ ѿ сме́рти ѻ҆́чи моѝ ѿ сле́зъ, и҆ но́зѣ моѝ ѿ воспоползнове́нїѧ.
Бл҃гоꙋгождꙋ̀ пре́д̾ гдⷭ҇емъ во странѣ̀ живы́хъ.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, рє҃і.=

~Вѣ́ровахъ, тѣ́мже и҆ воз̾глаго́лахъ, а҆́зъ же смири́хсѧ ѕѣлѡ̀. А҆́зъ же рѣ́хъ
во ᲂу҆́жасѣ мое́мъ, всѧ́къ чл҃къ ло́жь. Что̀ воз̾да́мъ гдⷭ҇ви ѡ҆ всѣ́хъ, и҆́хже
воз̾да́стъ мѝ; Ча́шꙋ спасе́нїѧ прїимꙋ̀, и҆ и҆́мѧ гдⷭ҇не призовꙋ̀. Моли́твы
моѧ̀ гдⷭ҇ви воз̾да́мъ пред̾ всѣ́ми людьмѝ є҆гѡ̀. Честна̀ пре́д̾ гдⷭ҇емъ сме́рть
прпⷣбныхъ є҆гѡ̀. Ѽ гдⷭ҇и а҆́зъ ра́бъ тво́й, а҆́зъ ра́бъ тво́й, и҆ сн҃ъ рабы̀
твоеѧ̀. Растерза̀ ᲂу҆́зы моѧ̀, тебѣ̀ пожрꙋ̀ же́ртвꙋ хвалѣ̀, и҆ во́ и҆мѧ гдⷭ҇не
призовꙋ̀. Моли́твы моѧ̀ гдⷭ҇ви воз̾да́мъ пред̾ всѣ́ми людьмѝ є҆гѡ̀. Во дво́рѣхъ
до́мꙋ гдⷭ҇нѧ, посредѣ̀ тебѐ і҆єросали́ме.

=ѱл҃о́мъ дв҃довъ, рѕ҃і.=

~Хвали́те гдⷭ҇а всѝ ꙗ҆зы́цы, похвали́те є҆гѡ̀ всѝ лю́дїе. Ꙗ҆́кѡ
ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во́ вѣки.

=ѱл҃о́мъ дв҃довъ, рз҃і.=

~И҆сповѣ́дайтесѧ гдⷭ҇ви, ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀. Да рече́тъ
ᲂу҆́бѡ до́мъ і҆и҃левъ, ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀. Да рече́тъ
ᲂу҆́бѡ до́мъ а҆арѡ́нь ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀. Да рекꙋ́тъ ᲂу҆́бѡ
всѝ боѧ́щїисѧ гдⷭ҇а, ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀. Ѿ ско́рби
призва́хъ гдⷭ҇а, и҆ призва́ мѧ въ простра́нство. Гдⷭ҇ь мнѣ̀ помо́щникъ, и҆ не
ᲂу҆бою́сѧ что̀ сотвори́тъ мнѣ̀ чл҃къ; Гдⷭ҇ь мнѣ̀ помо́щникъ, и҆ а҆́зъ воз̾зрю̀
на врагѝ моѧ̀. Бл҃гѡ є҆́сть надѣ́ѧтисѧ на́ гдⷭ҇а не́жели надѣ́ѧтисѧ на чл҃ка.
Бл҃гѡ є҆́сть ᲂу҆пова́ти на́ гдⷭ҇а, не́же ᲂу҆пова́ти на́ кнѧзѧ. Всѝ ꙗ҆зы́цы
ѡ҆быдо́ша мѧ, и҆ и҆́менемъ гдⷭ҇нимъ противлѧ́хсѧ и҆́мъ. Ѡ҆быше́дше ѡ҆быдо́ша мѧ,
и҆ и҆́менемъ гдⷭ҇нимъ противлѧ́хсѧ и҆̀мъ. Ѡ҆быдо́ша мѧ ꙗ҆́кѡ пче́лы со́тъ, и҆
разгорѣ́шасѧ ꙗ҆́кѡ ѻ҆́гнь в̾ те́рнїи, и҆ и҆́менемъ гдⷭ҇нимъ противлѧ́хсѧ и҆́мъ.
Воз̾ринове́нъ преклони́хсѧ па́сти, и҆ гдⷭ҇ь прїѧ́тъ мѧ. Крѣ́пость моѧ̀ и҆
пѣ́нїе моѐ гдⷭ҇ь, и҆ бы́сть ми во спасе́нїе. Гла́съ ра́дости и҆ спасе́нїѧ,
в̾ се́лѣхъ пра́ведникъ. Десни́ца гдⷭ҇нѧ сотворѝ си́лꙋ, десни́ца гдⷭ҇нѧ
воз̾несе́ мѧ, десни́ца гдⷭ҇нѧ сотворѝ си́лꙋ. Не ᲂу҆мрꙋ̀, но жи́въ бꙋ́дꙋ, и҆
повѣ́мъ дѣ́ла гдⷭ҇нѧ. Показꙋ́ѧ наказа́ мѧ гдⷭ҇ь, сме́рти же не преда́стъ мѧ.
Ѿве́рзите мнѣ̀ врата̀ пра́вды, и҆ вше́дъ в̾ нѧ̀ и҆сповѣ́мсѧ гдⷭ҇ви. Сі́и врата̀
гдⷭ҇нѧ, пра́веднїи вни́дꙋтъ в̾ нѧ̀. И҆сповѣ́мсѧ тебѣ̀ ꙗ҆́кѡ ᲂу҆слы́ша мѧ, и҆
бы́сть мнѣ̀ во спасе́нїе. Ка́мень є҆го́же не брего́ша зи́ждꙋщїи, се́й бы́сть
во главꙋ̀ ᲂу҆́глꙋ. Ѿ ́гдⷭ҇а бы́сть се́й, и҆ є҆́сть ди́вна во ѻ҆́чїю на́шею.
Се́й де́нь и҆́же сотворѝ гдⷭ҇ь, воз̾ра́дꙋемсѧ и҆ воз̾весели́мсѧ во́нь. Ѽ гдⷭ҇и
спаси́ же, ѽ гдⷭ҇и поспѣши́ же. Бл҃гослове́нъ грѧды́и во́ и҆мѧ гдⷭ҇не.
бл҃гослови́хомъ вы̀ и҆́з̾ домꙋ гдⷭ҇нѧ. Бг҃ъ гдⷭ҇ь и҆ ꙗ҆ви́сѧ на́мъ. соста́вите
пра́здникъ во ᲂу҆краше́нныхъ до ро́гъ ѻ҆лтаре́выхъ. Бг҃ъ мо́й є҆сѝ ты̀, и҆
и҆сповѣ́мсѧ тѝ. бг҃ъ мо́й є҆сѝ ты̀, и҆ воз̾несꙋ́ тѧ. И҆сповѣ́мсѧ тебѣ̀, ꙗ҆́кѡ
ᲂу҆слы́ша мѧ, и҆ бы́сть мнѣ̀ во спасе́нїе. И҆сповѣ́дайтесѧ гдⷭ҇ви, ꙗ҆́кѡ бл҃гъ,
ꙗ҆́кѡ в̾ вѣ́къ млⷭ҇ть є҆гѡ̀.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

