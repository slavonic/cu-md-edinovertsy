=каѳи́сма, г҃. ѱл҃о́мъ дв҃довъ, з҃і.=

~Воз̾люблю́ тѧ гдⷭ҇и крѣ́пости моѧ̀. Гдⷭ҇ь ᲂу҆тверже́нїе моѐ, и҆ прибѣ́жище моѐ, и҆ и҆зба́витель мо́й. Бг҃ъ мо́й помо́щникъ мо́й, и҆ ᲂу҆пова́ю на́нь. Защи́титель мо́й, и҆ ро́гъ спасе́нїѧ моегѡ̀, и҆ застꙋ́пникъ мо́й. Хвалѧ̀ призовꙋ̀ гдⷭ҇а, и҆ ѿ вра́гъ мои́хъ спасꙋ́сѧ. Ѡ҆держа́ша мѧ̀ болѣ́зни сме́ртныѧ, и҆ пото́цы без̾зако́нїѧ смꙋти́ша мѧ̀. Болѣ́зни а҆́довы ѡ҆быдо́ша мѧ̀, пред̾вари́ша мѧ сѣ́ти сме́ртныѧ. И҆ внегда̀ скорбѣ́ти ми, призва́хъ гдⷭ҇а, и҆ к̾ бг҃ꙋ моемꙋ̀ воз̾ва́хъ. Оу҆слы́ша ѿ цр҃кве ст҃ы́ѧ своеѧ̀ гла́съ мо́й, и҆ во́пль мо́й пред̾ ни́мъ вни́детъ пред̾ ѻ҆чи́ма є҆гѡ̀. И҆ под̾ви́жасѧ, и҆ тре́петна бы́сть землѧ̀, и҆ ѻ҆снова́нїѧ го́ръ смꙋти́шасѧ, и҆ под̾виза́шасѧ ꙗ҆́кѡ прогнѣ́васѧ на нѧ̀ бг҃ъ. Взы́де ды́мъ гнѣ́вомъ є҆гѡ̀, и҆ ѻ҆́гнь ѿ лица̀ є҆гѡ̀ воспла́нетсѧ, ᲂу҆́глїѧ воз̾горѣ́шасѧ ѿ негѡ̀. И҆ преклонѝ нб҃са̀ и҆ сни́де, и҆ примра́къ под̾ нога́ма є҆гѡ̀. И҆ взы́де на херꙋви́мъ и҆ летѣ̀, воз̾летѣ̀ на крилꙋ̀ вѣ́треню, и҆ положѝ тмꙋ̀ за кро́въ сво́й, ѻ҆́крестъ є҆гѡ̀ селе́нїе є҆гѡ̀. темна̀ вода̀ во ѻ҆́блацѣхъ воз̾дꙋ́шныхъ. Ѿ ѡ҆блиста́нїѧ пред̾ ни́мъ ѻ҆́блацы проидо́ша, гра́дъ и҆ ᲂу҆́глїе ѻ҆́гнено. И҆ воз̾гремѣ̀ съ нб҃сѐ гдⷭ҇ь, и҆ вы́шнїи дадѐ гла́съ сво́й. Пꙋстѝ стрѣ́лы и҆ разгна̀ ѧ҆̀, и҆ мо́лнїѧ ᲂу҆мно́жи, и҆ смꙋтѝ и҆́хъ. И҆ ꙗ҆ви́шасѧ и҆сто́чницы водні́и, и҆ ѿкры́шасѧ ѻ҆снова́нїѧ вселе́нныѧ. Ѿ запреще́нїѧ твоегѡ̀ гдⷭ҇и, ѿ дохнове́нїѧ дх҃а гнѣ́ва твоегѡ̀. Посла̀ свы́ше и҆ прїѧ́тъ мѧ, воспрїѧ́тъ мѧ ѿ во́дъ мно́гъ. И҆зба́витъ мѧ̀ ѿ вра́гъ мои́хъ си́льныхъ, и҆ ѿ ненави́дѧщихъ мѧ̀, ꙗ҆́кѡ ᲂу҆крѣпи́шасѧ па́че менѐ. Пред̾вари́ша мѧ въ де́нь ѡ҆ѕлобле́нїѧ моегѡ̀, и҆ бы́сть гдⷭ҇ь ᲂу҆тверже́нїе моѐ. И҆ и҆зведе́ мѧ на широтꙋ̀, и҆зба́витъ мѧ̀ ꙗ҆́кѡ восхотѣ́ мѧ. И҆ воз̾да́стъ мѝ гдⷭ҇ь по пра́вдѣ мое́й. и҆ по чистотѣ̀ рꙋ́кꙋ мое́ю воз̾да́стъ мѝ. Ꙗ҆́кѡ сохрани́хъ пꙋтѝ гдⷭ҇нѧ, и҆ не нече́ствовахъ ѿ́ бг҃а моегѡ̀. Ꙗ҆́кѡ всѧ̀ сꙋдьбы̀ є҆гѡ̀ предо мно́ю, и҆ ѡ҆правда́нїѧ є҆гѡ̀ не ѿстꙋпи́ша ѿ менѐ. И҆ бꙋ́дꙋ непоро́ченъ с̾ ни́мъ, и҆ сохраню́сѧ ѿ без̾зако́нїѧ моегѡ̀. И҆ воз̾да́стъ ми гдⷭ҇ь по пра́вдѣ мое́й и҆ по чистотѣ̀ рꙋ́кꙋ мое́ю, пред̾ ѻ҆чи́ма є҆гѡ̀. Съ прпⷣбнымъ прпⷣбенъ бꙋ́деши. и҆ с̾ мꙋ́жемъ непови́ннымъ непови́ненъ бꙋ́деши. И҆ со и҆збра́ннымъ и҆збра́нъ бꙋ́деши, и҆ со стропти́вымъ разврати́шисѧ. Ꙗ҆́кѡ ты̀ лю́ди смире́нныѧ спасе́ши, и҆ ѻ҆́чи го́рдыхъ смири́ши. Ꙗ҆́кѡ ты̀ просвѣща́еши свѣти́льникъ мо́й гдⷭ҇и, бж҃е мо́й просвѣща́еши тмꙋ̀ мою̀. Ꙗ҆́кѡ тобо́ю и҆зба́влюсѧ ѿ и҆скꙋше́нїѧ, и҆ ѡ҆́ бз҃ѣ мое́мъ прелѣ́зꙋ стѣ́нꙋ. Бг҃ъ мо́й, непоро́ченъ пꙋ́ть є҆гѡ̀, словеса̀ гдⷭ҇нѧ раждеже́на, защи́титель є҆́сть всѣ́мъ ᲂу҆пова́ющимъ на́нь. Ꙗ҆́кѡ кто̀ бг҃ъ, ра́звѣ гдⷭ҇а; и҆лѝ кто̀ бг҃ъ, ра́звѣ бг҃а на́шегѡ. Бг҃ъ препоѧ́са мѧ си́лою, и҆ положѝ непоро́ченъ пꙋ́ть мо́й. Съверша́ѧ но́зѣ моѝ ꙗ҆́кѡ є҆ле́ни, и҆ на высо́кихъ поставлѧ́ѧ мѧ̀. Наꙋча́ѧ рꙋ́цѣ моѝ на́ брань, и҆ положѝ лꙋ́къ мѣ́дѧнъ мы́шцамъ мои́мъ. И҆ да́лъ ми є҆сѝ защище́нїе спасе́нїѧ, и҆ десни́ца твоѧ̀ прїѧ́тъ мѧ. И҆ наказа́нїе твоѐ и҆спра́витъ мѧ̀ въ коне́цъ, и҆ наказа́нїе твоѐ то́мѧ наꙋчи́тъ. Оу҆ши́рилъ є҆сѝ стопы̀ моѧ̀ подо мно́ю, и҆ не и҆знемо́жетѣ плеснѣ̀ моѝ. Поженꙋ̀ врагѝ моѧ̀, и҆ пости́гнꙋ ѧ҆̀, и҆ не воз̾вращꙋ́сѧ до́ндеже сконча́ютсѧ. Ѡ҆скорблю̀ и҆́хъ, и҆ не воз̾мо́гꙋтъ ста́ти, падꙋ́тъ под̾ нога́ма мои́ма. И҆ препоѧ́салъ мѧ є҆сѝ си́лою на́ брань, спѧ́лъ є҆сѝ всѧ̀ воста́ющїѧ на мѧ̀ под̾ мѧ̀. И҆ вра́гъ мои́хъ да́лъ ми є҆сѝ хребе́тъ, и҆ ненави́дѧщїѧ мѧ̀ потреби́лъ є҆сѝ. Воз̾ва́ша, и҆ не бѣ̀ спаса́ѧи, ко́ гдⷭ҇ꙋ, и҆ не ᲂу҆слы́шаше и҆́хъ. И҆ и҆стню̀ и҆́хъ ꙗ҆́кѡ пра́хъ пред̾ лице́мъ вѣ́тра, ꙗ҆́кѡ бре́нїе пꙋтѝ погла́ждꙋ и҆́хъ. И҆ и҆зба́ви мѧ ѿ прерѣка́нїѧ люде́й, поста́виши мѧ̀ во главꙋ̀ ꙗ҆зы́кѡмъ. Лю́дїе и҆́хже не вѣ́дѣхъ, порабо́таша мѝ, в̾ слꙋ́хъ ᲂу҆́ха ᲂу҆слы́шаша мѧ̀. Сы́нове чꙋжді́и солга́ша мѝ, сы́нове чꙋжді́и ѡ҆бетша́ша, и҆ ѡ҆хромо́ша ѿ сте́зь свои́хъ. Жи́въ гдⷭ҇ь, и҆ блгⷭ҇ве́нъ бг҃ъ, и҆ воз̾несе́тсѧ бг҃ъ спасе́нїѧ моегѡ̀. Бг҃ъ даѧ́и ѿмще́нїе мнѣ̀, и҆ повинꙋ́ѧи лю́ди под̾ мѧ̀, и҆зба́витель мо́й, ѿ вра́гъ мои́хъ гнѣвли́выхъ. Ѿ воста́ющихъ на мѧ̀ воз̾несе́ши мѧ, ѿ́ мꙋжа не пра́ведна и҆зба́виши мѧ̀. Сегѡ̀ ра́ди и҆сповѣ́мсѧ тебѣ̀ въ ꙗ҆зы́цѣхъ гдⷭ҇и, и҆ и҆́мени твоемꙋ̀ пою̀. Велича́ѧ спасе́нїѧ цр҃е́ва, и҆ творѧ́и млⷭ҇ть хрⷭ҇тꙋ̀ своемꙋ̀ дв҃дꙋ, и҆ сѣ́мени є҆гѡ̀ до́ вѣка.

=сла́ва, и҆ нн҃ѣ. А҆=ллилꙋ́їѧ а҆ллилꙋ́їѧ сла́ва тебѣ̀ бж҃е, =гⷤ. Г=дⷭ҇и поми́лꙋй, =гⷤ. сла́ва, и҆ нн҃ѣ.=

=ѱл҃о́мъ дв҃довъ, и҃і.=

~Нб҃са̀ повѣ́даютъ сла́вꙋ бж҃їю, творе́нїе же рꙋ́кꙋ є҆гѡ̀ воз̾вѣща́етъ тве́рдь. Де́нь днѝ ѿрыга́етъ гл҃ъ, и҆ но́щь но́щи воз̾вѣща́етъ ра́зꙋмъ. Не сꙋ́ть рѣ́чи ни словеса̀, и҆́хже не слы́шатсѧ гла́си и҆́хъ. Во всю̀ зе́млю и҆зы́де вѣща́нїе и҆́хъ, и҆ в̾ концы̀ вселе́нныѧ гл҃ы и҆́хъ. Въ сл҃нцы положѝ селе́нїе своѐ, и҆ то́й ꙗ҆́кѡ жени́хъ и҆сходѧ́и ѿ черто́га своегѡ̀. Воз̾ра́дꙋетсѧ ꙗ҆́кѡ и҆споли́нъ тещѝ пꙋ́ть, ѿ конца̀ нб҃съ и҆схо́дъ є҆гѡ̀. И҆ срѣ́тенїе є҆гѡ̀ до конца̀ нб҃съ, и҆ нѣ́сть и҆́же ᲂу҆кры́етсѧ теплоты̀ є҆гѡ̀. Зако́нъ гдⷭ҇нь непоро́ченъ, ѡ҆браща́ѧи дш҃а. свидѣ́тельство гдⷭ҇не вѣ́рно ᲂу҆мꙋдрѧ́ѧ младе́нца. Ѡ҆правда́нїѧ гдⷭ҇нѧ пра́ва веселѧ́щаѧ срⷣце, за́повѣдь гдⷭ҇нѧ свѣтла̀ просвѣща́ющи ѻ҆́чи. Стра́хъ гдⷭ҇нь чи́стъ, пребыва́ѧ в̾ вѣ́къ вѣ́ка. сꙋдьбы̀ гдⷭ҇ни и҆́стинны, ѡ҆правда́нны в̾кꙋ́пѣ. И҆ вожделѣ́нны па́че зла́та, и҆ ка́мене че́стна мно́га, и҆ сла́ждьша па́че ме́да и҆ со́та. И҆́бо ра́бъ тво́й храни́тъ и҆́хъ, внегда̀ сохрани́ти и҆́хъ, воз̾даѧ́нїе мно́го. Грѣхопа́данїѧ кто̀ разꙋмѣ́етъ; ѿ та́йныхъ мои́хъ ѡ҆чи́сти мѧ̀, и҆ ѿ чꙋжди́хъ пощадѝ раба̀ твоегѡ̀. А҆́ще не ᲂу҆долѣ́ютъ мѝ, тогда̀ непоро́ченъ бꙋ́дꙋ и҆ ѡ҆чи́щꙋсѧ ѿ грѣха̀ вели́ка. И҆ бꙋ́дꙋтъ во бл҃говоле́нїе словеса̀ ᲂу҆́стъ мои́хъ, и҆ поꙋче́нїе срⷣца моегѡ̀ пред̾ тобо́ю вы́нꙋ. гдⷭ҇и помо́щниче мо́й, и҆ и҆зба́вителю мо́й.

=ѱл҃о́мъ дв҃довъ, ѳ҃і.=

~Оу҆слы́шитъ тѧ̀ гдⷭ҇ь в̾ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. По́слетъ тѝ по́мощь ѿ ст҃а́гѡ, и҆ ѿ сїѡ́на застꙋ́питъ тѧ̀. Помѧне́тъ всѧ́кꙋ же́ртвꙋ твою̀, и҆ всѧ̀ сожже́нїѧ твоѧ̀ тꙋ́чна бꙋ́ди. Да́стъ ти гдⷭ҇ь по́ срⷣцꙋ твоемꙋ̀, и҆ ве́сь совѣ́тъ тво́й и҆спо́лнитъ. Воз̾ра́дꙋемсѧ ѡ҆ спасе́нїи твое́мъ, и҆ во́ и҆мѧ гдⷭ҇а бг҃а на́шегѡ воз̾вели́чимсѧ. И҆спо́лнитъ гдⷭ҇ь всѧ̀ проше́нїѧ твоѧ̀. ны́нѣ позна́хъ, ꙗ҆́кѡ спа́слъ є҆́сть гдⷭ҇ь хрⷭ҇та̀ своегѡ̀. Оу҆слы́шитъ є҆гѡ̀ с̾ нб҃сѐ ст҃а́гѡ своегѡ̀, в̾ си́лахъ спасе́нїе десни́ца є҆гѡ̀. Сїѝ на колесни́цахъ, и҆ сїѝ на ко́нихъ, мы́ же во́ и҆мѧ гдⷭ҇а бг҃а на́шегѡ призове́мъ. Ті́и спѧ́ти бы́ша и҆ падо́ша, мы́ же воста́хомъ и҆ и҆спра́вихомсѧ. Гдⷭ҇и спасѝ цр҃ѧ, и҆ ᲂу҆слы́ши ны, во́ньже де́нь а҆́ще призове́мъ тѧ̀.

=ѱл҃о́мъ дв҃довъ, к҃.=

~Гдⷭ҇и, си́лою твое́ю воз̾весели́тсѧ цр҃ь, и҆ ѡ҆ спасе́нїи твое́мъ воз̾ра́дꙋетсѧ ѕѣлѡ̀. Жела́нїе срⷣца є҆гѡ̀ да́лъ є҆сѝ є҆мꙋ̀. и҆ хотѣ́нїѧ ᲂу҆стнꙋ̀ є҆гѡ̀ нѣ́си лиши́лъ є҆гѡ̀. Ꙗ҆́кѡ пред̾вари́лъ є҆сѝ є҆гѡ̀ бл҃гослове́нїемъ бл҃госты́ннымъ, положи́лъ є҆сѝ на главѣ̀ є҆гѡ̀ вѣне́цъ ѿ ка́мене че́стна. Живота̀ проси́лъ є҆́сть ᲂу҆ тебѐ, и҆ да́лъ є҆сѝ є҆мꙋ̀ долготꙋ̀ дні́й въ вѣ́къ вѣ́ка. Ве́лїѧ сла́ва є҆гѡ̀ спасе́нїемъ твои́мъ, сла́вꙋ и҆ велелѣ́пїе воз̾ложи́ши на́нь. Ꙗ҆́кѡ да́си є҆мꙋ̀ бл҃гослове́нїе въ вѣ́къ вѣ́ка, воз̾весели́ши є҆гѡ̀ ра́достїю с̾ лице́мъ твои́мъ. Ꙗ҆́кѡ цр҃ь ᲂу҆пова́етъ на́ гдⷭ҇а, и҆ млⷭ҇тїю вы́шнѧгѡ не под̾ви́житсѧ. Ѡ҆брѧ́щетсѧ рꙋка̀ твоѧ̀ всѣ́мъ врагѡ́мъ твои́мъ, десни́ца твоѧ̀ ѡ҆брѧ́щетъ всѧ̀ ненави́дѧщїѧ тебѐ. Ꙗ҆́кѡ положи́ши и҆́хъ ꙗ҆́кѡ пе́щь ѻ҆́гненꙋю, во́ времѧ лица̀ твоегѡ̀, гдⷭ҇ь гнѣ́вомъ свои́мъ смѧте́тъ ѧ҆̀, и҆ снѣ́сть и҆́хъ ѻ҆́гнь. Пло́дъ и҆́хъ ѿ землѝ погꙋби́ши, и҆ сѣ́мѧ и҆́хъ ѿ сн҃о́въ чл҃ческихъ. Ꙗ҆́кѡ ᲂу҆клони́ша на тѧ̀ ѕла́ѧ, помы́слиша совѣ́ты, и҆́хже не воз̾мого́ша соста́вити. Ꙗ҆́кѡ положи́ши и҆́хъ хребе́тъ во и҆збы́тцѣхъ свои́хъ, ᲂу҆гото́ваеши лицѐ и҆́хъ. Воз̾неси́сѧ гдⷭ҇и си́лою твое́ю, воспое́мъ и҆ пое́мъ си́лы твоѧ̀.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, к҃а.=

~Бж҃е бж҃е мо́й воньми́ ми, въскꙋ́ю ѡ҆ста́ви мѧ. дале́че ѿ спасе́нїѧ моегѡ̀, словеса̀ грѣхопаде́нїи мои́хъ. Бж҃е мо́й воз̾зовꙋ̀ во́ днехъ и҆ не ᲂу҆слы́шиши, и҆ в̾ нощѝ и҆ не в̾ безꙋ́мїе мнѣ̀. Ты́ же во ст҃ѣ́мъ живе́ши хвала̀ і҆и҃лева. На тѧ̀ ᲂу҆пова́ша ѻ҆ц҃ы на́ши. ᲂу҆пова́ша, и҆ и҆зба́вилъ є҆сѝ и҆́хъ. Къ тебѣ̀ воз̾ва́ша и҆ спасо́шасѧ, на тѧ̀ ᲂу҆пова́ша и҆ не постыдѣ́шасѧ. А҆́зъ же є҆́смь че́рвь, а҆ не чл҃къ. поноше́нїе чл҃кѡмъ, и҆ ᲂу҆ничиже́нїе лю́демъ. Всѝ ви́дѧщїи мѧ̀ порꙋга́шамисѧ гл҃аша ᲂу҆стна́ми, покива́ша главꙋ̀. Оу҆пова̀ на́ гдⷭ҇а, да и҆зба́витъ и҆̀, да спасе́тъ є҆гѡ̀ ꙗ҆́кѡ хо́щетъ є҆гѡ̀. Ꙗ҆́кѡ ты̀ є҆сѝ и҆сто́ргїи мѧ и҆́з̾ чрева. ᲂу҆пова́нїе моѐ ѿ сосцꙋ̀ мт҃ре моеѧ̀. Къ тебѣ̀ приве́рженъ є҆́смь ѿ ложе́снъ, ѿ́ чрева мт҃ре моеѧ̀. Бг҃ъ мо́й є҆сѝ ты̀, не ѿстꙋпѝ ѿ менѐ. Ꙗ҆́кѡ ско́рбь бли́зъ, ꙗ҆́кѡ нѣ́сть помога́ющагѡ мѝ. Ѡ҆быдо́ша мѧ тельцы̀ мно́зи, ю҆́ньцы тꙋ́чнїи ѡ҆держа́ша мѧ. Ѿверзо́ша на мѧ̀ ᲂу҆ста̀ своѧ̀, ꙗ҆́кѡ ле́въ восхища́ѧи и҆ рыка́ѧи. Ꙗ҆́кѡ вода̀ и҆злїѧ́сѧ, и҆ разсы́пашасѧ всѧ̀ ко́сти моѧ̀. бы́сть срⷣце моѐ, ꙗ҆́кѡ во́скъ та́ѧ посредѣ̀ чре́ва моегѡ̀. И҆́з̾сше ꙗ҆́кѡ скꙋде́ль крѣ́пость моѧ̀, и҆ ꙗ҆зы́къ мо́й прильпѐ горта́ни моемꙋ̀, и҆ въ пе́рсть сме́рти све́лъ мѧ є҆сѝ. Ꙗ҆́кѡ ѡ҆быдо́ша мѧ псѝ мно́зи, со́нмъ лꙋка́выхъ ѡ҆держа́ша мѧ. И҆скопа́ша рꙋ́цѣ моѝ и҆ но́зѣ моѝ, и҆счето́ша всѧ̀ ко́сти моѧ̀. Ті́и же смотри́ша, и҆ презрѣ́ша мѧ. раздѣли́ша ри́зы моѧ̀ себѣ̀, и҆ ѡ҆ ѻ҆де́жди мое́й мета́ша жре́бїѧ. Ты́ же гдⷭ҇и не ᲂу҆да́ли по́мощь твою̀ ѿ менѐ, на застꙋпле́нїе моѐ вонмѝ. И҆змѝ ѿ ѻ҆рꙋ́жїѧ дш҃ꙋ мою̀, и҆ и҆з̾ рꙋкѝ пе́сїѧ є҆диноро́днꙋю мою̀. Спаси́ мѧ ѿ ᲂу҆́стъ льво́въ, и҆ ѿ ро́гъ є҆диноро́жь смире́нїе моѐ. Повѣ́мъ и҆́мѧ твоѐ бра́тїи мое́й, посредѣ̀ цр҃кве воспою́ тѧ. Боѧ́щїисѧ гдⷭ҇а восхвали́те и҆̀, всѐ сѣ́мѧ і҆а́кѡвле, просла́вите є҆гѡ̀. Да ᲂу҆бои́т̾жесѧ ѿ негѡ̀ всѐ сѣ́мѧ і҆и҃лево, ꙗ҆́кѡ не ᲂу҆ничижѝ ни негодова̀ мл҃твы ни́щагѡ. ни ѿврати́ же лица̀ своегѡ̀ ѿ менѐ. и҆ є҆гда̀ воз̾ва́хъ к̾ немꙋ̀, ᲂу҆слы́ша мѧ̀. Ѿ тебѣ̀ похвала̀ моѧ̀, въ цр҃кви вели́цѣ и҆сповѣ́мсѧ тебѣ̀, моли́твы моѧ̀ воз̾да́мъ пред̾ боѧ́щимисѧ є҆гѡ̀. Ꙗ҆дѧ́тъ ни́щїи, и҆ насы́тѧтсѧ, и҆ восхва́лѧтъ гдⷭ҇а взыска́ющїи є҆гѡ̀, жива̀ бꙋ́дꙋтъ срⷣца̀ и҆́хъ в̾ вѣ́къ вѣ́ка. Помѧнꙋ́тсѧ и҆ ѡ҆братѧ́тсѧ ко́ гдⷭ҇ꙋ всѝ концы̀ землѝ, и҆ покло́нѧтсѧ пред̾ ни́мъ всѧ̀ ѻ҆те́чествїѧ ꙗ҆зы́къ. Ꙗ҆́кѡ гдⷭ҇не є҆́сть црⷭ҇твїе, и҆ то́й ѡ҆блада́етъ ꙗ҆зы́ки. Ꙗ҆до́ша и҆ поклони́шасѧ всѝ тꙋ́чнїи землѝ. пред̾ ни́мъ припадꙋ́тъ всѝ низ̾ходѧ́щїи въ зе́млю. И҆ дш҃а моѧ̀ томꙋ̀ живе́тъ, и҆ сѣ́мѧ моѐ порабо́таетъ є҆мꙋ̀. Воз̾вѣсти́тъ гдⷭ҇ви ро́дъ грѧдꙋ́щїи, и҆ воз̾вѣстѧ́тъ пра́вдꙋ є҆гѡ̀ лю́демъ ро́ждьшимсѧ, и҆́хже сотворѝ гдⷭ҇ь.

=ѱл҃о́мъ дв҃довъ, к҃в.=

~Гдⷭ҇ь пасе́тъ мѧ, и҆ ничто́же мѧ лиши́тъ. На мѣ́стѣ ѕла́чнѣ та́мѡ всели́ мѧ, на водѣ̀ поко́йнѣ воспита́ мѧ, дш҃ꙋ мою̀ ѡ҆братѝ. Наста́ви мѧ на стезѝ пра́вы, и҆́мене ра́ди є҆гѡ̀. А҆́ще бо и҆ пойдꙋ̀ посредѣ̀ сѣ́ней сме́ртныхъ, не ᲂу҆бою́сѧ ѕла̀, ꙗ҆́кѡ ты̀ со мно́ю є҆сѝ. же́злъ тво́й и҆ па́лица твоѧ̀ та́ мѧ ᲂу҆тѣ́шиста. Оу҆гото́валъ є҆сѝ предо мно́ю трапе́зꙋ, пред̾ стꙋжа́ющихъ мнѣ̀. ᲂу҆ма́стилъ є҆сѝ є҆ле́ѡмъ главꙋ̀ мою̀. и҆ ча́ша твоѧ̀ ᲂу҆поѧва́ющи мѧ̀ ꙗ҆́кѡ держа́вна. И҆ млⷭ҇ть твоѧ̀ пожене́тъ мѧ во всѧ̀ днѝ живота̀ моегѡ̀. и҆ всели́тимисѧ в̾ до́мъ гдⷭ҇нь в̾ долготꙋ̀ дні́й.

=ѱл҃о́мъ дв҃довъ, к҃г.=

~Гдⷭ҇нѧ є҆́сть землѧ̀, и҆ и҆сполне́нїе є҆ѧ̀. вселе́ннаѧ, и҆ всѝ живꙋ́щїи на не́й. То́й на морѣ́хъ ѡ҆снова́лъ ю҆̀ є҆́сть, и҆ на рѣка́хъ ᲂу҆гото́валъ ю҆̀ є҆́сть. Кто̀ взы́детъ на́ горꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀; Непови́ненъ рꙋка́ма и҆ чи́стъ срⷣцемъ, и҆́же не прїѧ́тъ на сꙋ́е дш҃ꙋ свою̀, и҆ не клѧ́тсѧ ле́стїю и҆́скреннемꙋ своемꙋ̀. Се́й прїи́метъ бл҃гослове́нїе ѿ́ гдⷭ҇а, и҆ ми́лостыню ѿ́ бг҃а сп҃са своегѡ̀. Се́й ро́дъ и҆́щꙋщихъ гдⷭ҇а, и҆́щꙋщихъ лицѐ бг҃а і҆а́кѡвлѧ. Воз̾мѣ́те врата̀ кнѧ́зи ва́ша, и҆ воз̾мѣ́тесѧ врата̀ вѣ́чнаѧ, и҆ вни́детъ цр҃ь сла́вы. Кто̀ є҆́сть се́й цр҃ь сла́вы; гдⷭ҇ь крѣ́покъ и҆ си́ленъ, гдⷭ҇ь си́ленъ во́ брани. Воз̾мѣ́те врата̀ кнѧ́зи ва́ша, и҆ воз̾мѣ́тесѧ врата̀ вѣ́чнаѧ, и҆ вни́детъ цр҃ь сла́вы. Кто̀ є҆́сть се́й цр҃ь сла́вы; гдⷭ҇ь си́ламъ, то́й є҆́сть цр҃ь сла́вы.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

