=МНОГОМИ́ЛОСТИВОЕ ПѢВА́ЕМО=

=в̾ пра́здники гдⷭ҇ьскїѧ, и҆ во́ дни наро́читыхъ ст҃ы́хъ, внегда̀ ᲂу҆ста́въ ᲂу҆казꙋ́етъ, ѱл҃о́мъ, рл҃д. Х=вали́те и҆́мѧ гдⷭ҇не,=꙳= хвали́те рабѝ гдⷭ҇а.=꙳= Стоѧ́щїи в̾ хра́мѣ гдⷭ҇ни, во дво́рѣхъ до́мꙋ бг҃а на́шегѡ.=꙳= Хвали́те гдⷭ҇а ꙗ҆́кѡ бл҃гъ гдⷭ҇ь, по́йте и҆́мени є҆гѡ̀ ꙗ҆́кѡ добро̀. Ꙗ҆́кѡ і҆а́кѡва и҆збра̀ себѣ̀ гдⷭ҇ь, і҆зра́илѧ в̾ достоѧ́нїе себѣ̀. Ꙗ҆́кѡ а҆́зъ позна́хъ ꙗ҆́кѡ ве́лїи гдⷭ҇ь, и҆ гдⷭ҇ь на́шъ надовсѣ́ми богѝ.=꙳= Всѧ̀ є҆ли́ка восхотѣ̀ гдⷭ҇ь сотворѝ, на́ нб҃си и҆ на землѝ, в̾ мо́рихъ и҆ во всѣ́хъ бе́зднахъ. Возводѧ̀ ѻ҆́блаки ѿ послѣ́днихъ землѝ, мо́лнїю в̾ до́ждь сотворѝ. и҆зводѧ́и вѣ́тры ѿ сокро́вищъ свои́хъ. И҆́же поразѝ пе́рвенцы є҆гѵ́петскїѧ, ѿ чл҃ка и҆ до скота̀. Посла̀ зна́менїѧ и҆ чꙋдеса̀ посредѣ̀ тебѐ є҆гѵ́пте, на фараѡ́на и҆ на всѧ̀ рабы̀ є҆гѡ̀. И҆́же поразѝ ꙗ҆зы́ки мнѡ́ги, и҆ и҆збѝ царѧ̀ крѣ́пки. Сїѡ́на царѧ̀ а҆мморе́йска, і҆ѡ́га царѧ̀ васа́ньска, и҆ всѧ̀ црⷭ҇твїѧ ханаа́ньска. И҆ дадѐ зе́млю и҆́хъ достоѧ́нїе, достоѧ́нїе і҆и҃лю лю́демъ свои́мъ. Гдⷭ҇и и҆́мѧ твоѐ в̾ вѣ́къ, и҆ па́мѧть твоѧ̀ в̾ ро́дъ и҆ ро́дъ.=꙳= Ꙗ҆́кѡ сꙋ́дитъ гдⷭ҇ь лю́демъ свои́мъ, и҆ ѡ҆ рабѣ́хъ свои́хъ ᲂу҆мо́литсѧ. И҆́дѡли ꙗ҆зы́къ сребро̀ и҆ ѕла́то, дѣ́ла рꙋ́къ человѣ́ческъ. Оу҆ста̀ и҆́мꙋтъ, и҆ не гл҃ютъ, ѻ҆́чи и҆́мꙋтъ, и҆ неви́дѧтъ. Оу҆́ши и҆́мꙋтъ и҆ неслы́шатъ, нибо̀ є҆́сть дх҃а воꙋстѣ́хъ и҆́хъ. Подо́бни и҆́мъ дабꙋ́дꙋтъ творѧ́щїи ѧ҆̀, и҆ всѝ надѣ́ющїисѧ нанѧ̀. До́ме і҆зра́илевъ бл҃гослови́те гдⷭ҇а.=꙳= до́ме а҆арѡ́нь бл҃гослови́те гдⷭ҇а. До́ме леві́инъ блгⷭ҇ви́те гдⷭ҇а. боѧ́щїисѧ гдⷭ҇а, бл҃гослови́те гдⷭ҇а. Бл҃гослове́нъ гдⷭ҇ь ѿ сїѡ́на, живы́и во і҆єросали́мѣ.=꙳=

=ѱл҃о́мъ, рл҃є. И҆=сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ в̾ вѣ́къ ми́лость є҆гѡ̀.=꙳= И҆сповѣ́дайтесѧ бг҃ꙋ богѡ́мъ, ꙗ҆́кѡ в̾ вѣ́къ ми́лость є҆гѡ̀. И҆сповѣ́дайтесѧ гдⷭ҇ви господе́мъ, ꙗ҆́кѡ в̾ вѣ́къ ми́лость є҆гѡ̀. Сотво́ршемꙋ чꙋдеса̀ ве́лїѧ є҆ди́номꙋ, ꙗ҆́кѡ в̾ вѣ́къ ми́лость є҆гѡ̀. Сотво́ршемꙋ нб҃са̀ ра́зꙋмомъ, ꙗ҆́кѡ в̾ вѣ́къ млⷭ҇ть є҆гѡ̀. Оу҆тверди́вшемꙋ зе́млю на вода́хъ, ꙗ҆́кѡ в̾ вѣ́къ ми́лость є҆гѡ̀.=꙳= Сотво́ршемꙋ свѣти́ла ве́лїѧ є҆ди́номꙋ, ꙗ҆́кѡ в̾ вѣ́къ млⷭ҇ть є҆гѡ̀. Сл҃нце во ѻ҆́бласть днѝ, ꙗ҆́кѡ в̾ вѣ́къ ми́лость є҆гѡ̀. Лꙋнꙋ̀ и҆ ѕвѣ́зды во ѻ҆́бласть но́щи, ꙗ҆́кѡ в̾ вѣ́къ млⷭ҇ть є҆гѡ̀. Пора́жьшемꙋ є҆гѵ́пта с̾ пе́рвенцы є҆гѡ̀, ꙗ҆́кѡ в̾ вѣ́къ млⷭ҇ть є҆гѡ̀. И҆ и҆зве́дшемꙋ і҆и҃лѧ ѿ среды̀ и҆́хъ, ꙗ҆́кѡ в̾ вѣ́къ млⷭ҇ть є҆гѡ̀. Рꙋко́ю крѣ́пкою и҆ мы́шцею высо́кою, ꙗ҆́кѡ в̾ вѣ́къ ми́лость є҆гѡ̀.=꙳= Раздѣ́льшемꙋ чермно́е мо́ре в̾ раздѣле́нїѧ, ꙗ҆́кѡ в̾ вѣ́къ ми́лость є҆гѡ̀. И҆ прове́дшемꙋ і҆и҃лѧ посредѣ̀ є҆гѡ̀, ꙗ҆́кѡ в̾ вѣ́къ млⷭ҇ть є҆гѡ̀. И҆стрѧ́сшемꙋ фараѡ́на и҆ си́лꙋ є҆гѡ̀ в̾ мо́ре чермно́е, ꙗ҆́кѡ в̾ вѣ́къ ми́лость є҆гѡ̀. Прове́дшемꙋ лю́ди своѧ̀ в̾ пꙋсты́ни, ꙗ҆́кѡ в̾ вѣ́къ млⷭ҇ть є҆гѡ̀. Порази́вшемꙋ царѧ̀ ве́лїѧ, ꙗ҆́кѡ в̾ вѣ́къ млⷭ҇ть є҆гѡ̀. И҆ ᲂу҆би́вшемꙋ царѧ̀ крѣ́пкїѧ, ꙗ҆́кѡ в̾ вѣ́къ ми́лость є҆гѡ̀. Сїѡ́на царѧ̀ а҆мморе́йска, ꙗ҆́кѡ в̾ вѣ́къ млⷭ҇ть є҆гѡ̀. И҆ѡ́га царѧ̀ васа́ньска, ꙗ҆́кѡ в̾ вѣ́къ ми́лость є҆гѡ̀. И҆ да́вшемꙋ зе́млю и҆́хъ достоѧ́нїе, ꙗ҆́кѡ в̾ вѣ́къ млⷭ҇ть є҆гѡ̀. Достоѧ́нїе і҆зра́илю рабꙋ̀ своемꙋ̀, ꙗ҆́кѡ в̾ вѣ́къ млⷭ҇ть є҆гѡ̀.=꙳= Ꙗ҆́кѡ во смире́нїи на́шемъ помѧнꙋ̀ ны̀ гдⷭ҇ь, ꙗ҆́кѡ в̾ вѣ́къ млⷭ҇ть є҆гѡ̀. И҆ и҆зба́вилъ ны̀ є҆́сть ѿ вра́гъ на́шихъ, ꙗ҆́кѡ в̾ вѣ́къ ми́лость є҆гѡ̀.=꙳= Даѧ́и пи́щꙋ всѧ́кой пло́ти, ꙗ҆́кѡ в̾ вѣ́къ ми́лость є҆гѡ̀. И҆сповѣ́дайтесѧ бг҃ꙋ нбⷭ҇номꙋ, ꙗ҆́кѡ в̾ вѣ́къ ми́лость є҆гѡ̀.=꙳=

С=їѧ̀ ѱалмы̀ пою́тсѧ, коемꙋ́ждо пра́здникꙋ, на ве́сь го́дъ. Н=ики́фора товлеми́да любомꙋдреца̀, и҆з̾бра́нїе ѱалмо́мъ, на влⷣчни пра́здники, и҆ в̾ па́мѧти ст҃ы́хъ.

