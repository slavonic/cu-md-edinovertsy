~Мцⷭ҇а сентѧбрѧ̀ , въ д҃і дн҃ь . ~На воздви́женїе честна́гѡ и҆ животворѧ́щагѡ крⷭ҇та̀ гдⷭ҇нѧ . стихо́въ , ѳ҃і . =припѣ́въ := В=елича́емъ тѧ̀ живода́вче хрⷭ҇тѐ , и҆ чте́мъ крⷭ҇тъ тво́й ст҃ы́и , и҆́мъ же на́съ спа́слъ є҆сѝ , ѿ рабо́ты вра́жїѧ .=

~Сꙋдѝ гдⷭ҇и ѡ҆би́дѧщїѧ мѧ̀ , и҆ возбранѝ борю́щїѧ мѧ̀ .=꙳= Прїимѝ ѻ҆рꙋ́жїе и҆ щи́тъ , и҆ воста́ни в̾ по́мощь мою̀ . И҆зсꙋ́ни ѻ҆рꙋ́жїе , и҆ заврѝ сопроти́въ гонѧ́щимъ мѧ̀ . Ꙗ҆́кѡ бы́сть помо́щникъ мо́й , сто́лпъ крѣ́пости ѿ лица̀ вра́жїѧ . Зна́менасѧ на на́съ свѣ́тъ лица̀ твоегѡ̀ гдⷭ҇и .=꙳= Ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ . Да́лъ є҆сѝ зна́менїе боѧ́щимсѧ тебѐ , є҆́же ᲂу҆бѣжа́ти ѿ лица̀ лꙋ́ка . Возше́лъ є҆сѝ на высотꙋ̀ , плѣни́лъ є҆сѝ плѣ́нъ . Да́лъ є҆сѝ достоѧ́нїе боѧ́щимсѧ и҆́мене твоегѡ̀ . Позна́ти на землѝ пꙋ́ть тво́й , во всѣ́хъ ꙗ҆зы́цѣхъ спасе́нїе твоѐ . Ви́дѣша всѝ концы̀ землѝ спасе́нїе бг҃а на́шегѡ .=꙳= Вни́демъ в̾ селе́нїѧ є҆гѡ̀ , и҆ поклони́мсѧ на мѣ́стѣ , и҆дѣ́же стоѧ́стѣ но́зѣ є҆гѡ̀ . Тогда̀ возра́дꙋютсѧ всѧ̀ древа̀ дꙋбра́внаѧ . Бг҃ъ же цр҃ь на́шъ пре́жде вѣ́къ , содѣ́ла спасе́нїе посредѣ̀ землѝ .=꙳= Оу҆праздни́тесѧ и҆ разꙋмѣ́йте , ꙗ҆́кѡ а҆́зъ є҆́смь бг҃ъ . Вознесꙋ́сѧ во ꙗ҆зы́цѣхъ , вознесꙋ́сѧ на землѝ . Возноси́те гдⷭ҇а бг҃а на́шегѡ , и҆ поклонѧ́йтесѧ под̾но́жїю но́гꙋ є҆гѡ̀ , ꙗ҆́кѡ ст҃о є҆́сть .=꙳= Бл҃гословѝ на́съ бж҃е , бж҃е на́шъ бл҃гословѝ на́съ . Спасѝ гдⷭ҇и лю́ди своѧ̀ , и҆ бл҃гословѝ достоѧ́нїе твоѐ , и҆ ᲂу҆пасѝ ѧ҆̀ , и҆ возмѝ ѧ҆̀ до́ вѣка .=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ .=꙳ И҆= ны́нѣ и҆ при́снѡ и҆ во́ вѣки вѣкѡ́мъ , а҆ми́нь .=꙳=

~А҆ллилꙋ́їѧ , а҆ллилꙋ́їѧ , сла́ва тебѣ̀ бж҃е . =гⷤ .=

