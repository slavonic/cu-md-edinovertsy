=каѳи́сма, з҃і. ѱл҃о́мъ дв҃довъ, ри҃і.=

~Бл҃же́ни непоро́чнїи в̾ пꙋ́ть, ходѧ́щїи в̾ зако́нѣ гдⷭ҇ни. Бл҃же́ни и҆спыта́ющїи свидѣ́нїѧ є҆гѡ̀, всѣ́мъ се́рдцемъ взы́щꙋтъ є҆гѡ̀. Недѣ́лающїи бо без̾зако́нїе, в̾ пꙋте́хъ є҆гѡ̀ ходи́ша. Ты̀ заповѣ́да за́повѣди твоѧ̀ сохрани́ти ѕѣлѡ̀. Е҆да̀ и҆спра́вилисѧ бы́ша пꙋтїѐ моѝ, сохрани́ти ѡ҆правда́нїѧ твоѧ̀. Тогда̀ не постыжꙋ́сѧ, є҆гда̀ при́зрю на всѧ̀ за́повѣди твоѧ̀. И҆сповѣ́мсѧ тебѣ̀ въ пра́вости срⷣца, внегда̀ наꙋчи́тимисѧ сꙋдьба́мъ пра́вды твоеѧ̀. Ѡ҆правда́нїѧ твоѧ̀ сохраню̀, не ѡ҆ста́ви менѐ до ѕѣла̀. Въ чесо́мъ и҆спра́витъ ю҆́нныи пꙋ́ть сво́й, внегда̀ сохрани́ти словеса̀ твоѧ̀; Всѣ́мъ срⷣцемъ мои́мъ взыска́хъ тебѐ, не ѿри́ни менѐ ѿ заповѣде́й твои́хъ. Въ срⷣцы мое́мъ с̾кры́хъ словеса̀ твоѧ̀, да несогрѣшꙋ̀ тебѣ̀. Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїемъ твои́мъ. Оу҆стна́ма мои́ма воз̾вѣсти́хъ всѧ̀ сꙋдьбы̀ ᲂу҆́стъ твои́хъ. На пꙋтѝ свидѣ́нїи твои́хъ наслади́хсѧ, ꙗ҆́кѡ ѡ҆ всѧ́комъ бога́тствѣ. Въ за́повѣдехъ твои́хъ поглꙋмлю́сѧ, и҆ разꙋмѣ́ю пꙋтѝ твоѧ̀. Во ѡ҆правда́нїихъ твои́хъ поꙋчꙋ́сѧ, не забꙋ́дꙋ слове́съ твои́хъ. Воз̾да́ждь рабꙋ̀ твоемꙋ̀ живи́ мѧ, и҆ сохраню̀ словеса̀ твоѧ̀. Ѿкры́й ѻ҆́чи моѝ, и҆ разꙋмѣ́ю чꙋдеса̀ ѿ зако́на твоегѡ̀. Пришле́цъ а҆́зъ є҆́смь на землѝ. не скры́й ѿ менѐ за́повѣди твоѧ̀. Воз̾любѝ дш҃а моѧ̀ вожделѣ́ти сꙋдьбы̀ твоѧ̀ на всѧ́ко вре́мѧ. Запрети́лъ є҆сѝ горды́мъ, про́клѧти ᲂу҆клонѧ́ющїисѧ ѿ заповѣде́й твои́хъ. Ѿи҆мѝ ѿ менѐ поно́съ и҆ ᲂу҆ничиже́нїе, ꙗ҆́кѡ свидѣ́нїи твои́хъ взыска́хъ. И҆́бо сѣдо́ша кнѧ́зи и҆ на мѧ̀ клевета́хꙋ, ра́бъ же тво́й глꙋмлѧ́шесѧ во ѡ҆правда́нїихъ твои́хъ. И҆́бо свидѣ́нїѧ твоѧ̀ поꙋче́нїе моѐ є҆́сть, и҆ совѣ́ти моѝ ѡ҆правда́нїѧ твоѧ̀. Прильпѐ землѝ дш҃а моѧ̀, живи́ мѧ по словесѝ твоемꙋ̀. Пꙋтѝ моѧ̀ и҆сповѣ́дахъ и҆ ᲂу҆слы́ша мѧ, наꙋчи́ мѧ ѡ҆правда́нїемъ твои́мъ. Пꙋтѝ ѡ҆правда́нїи твои́хъ вразꙋми́ мѧ, и҆ поглꙋмлю́сѧ въ чꙋдесѣ́хъ твои́хъ. Воз̾дрема̀ дш҃а моѧ̀ ѿ ᲂу҆ны́нїѧ, ᲂу҆тверди́ мѧ в̾ словесѣ́хъ твои́хъ. Пꙋ́ть не пра́вды ѿста́ви ѿ менѐ, и҆ зако́номъ твои́мъ поми́лꙋй мѧ. Пꙋ́ть и҆́стинныи и҆зво́лихъ, и҆ сꙋдьбы̀ твоѧ̀ не забы́хъ. Прилѣпи́хсѧ свидѣ́нїи твои́хъ гдⷭ҇и, не посрамѝ менѐ. Пꙋ́ть заповѣде́й твои́хъ теко́хъ, є҆гда̀ разшири́лъ є҆сѝ срⷣце моѐ. Законоположѝ мнѣ̀ гдⷭ҇и пꙋ́ть ѡ҆правда́нїи твои́хъ, и҆ взыщꙋ̀ и҆̀ вы́нꙋ. Вразꙋми́ мѧ, и҆ и҆спыта́ю зако́нъ тво́й, и҆ сохраню̀ и҆̀ всѣ́мъ срⷣцемъ мои́мъ. Наста́ви мѧ на пꙋ́ть заповѣде́й твои́хъ, ꙗ҆́кѡ то́й восхотѣ́хъ. Приклонѝ срⷣце моѐ во свидѣ́нїѧ твоѧ̀, а҆ не в̾ лихои́мство. Ѿвратѝ ѻ҆́чи моѝ не ви́дѣти сꙋ́еты, в̾ пꙋтѝ твое́мъ живи́ мѧ. Поста́ви рабꙋ̀ твоемꙋ̀ сло́во твоѐ в̾ стра́хъ тво́й. Ѿи҆мѝ поноше́нїе моѐ, є҆́же непщева́хъ, ꙗ҆́кѡ сꙋдьбы̀ твоѧ̀ бл҃ги. Сѐ вожделѣ́хъ за́повѣди твоѧ̀, в̾ пра́вдѣ твое́й живи́ мѧ. И҆ да прїи́детъ на мѧ̀ ми́лость твоѧ̀ гдⷭ҇и, спасе́нїе твоѐ по словесѝ твоемꙋ̀. И҆ ѿвѣща́ю поноша́ющимъ мѝ сло́во, ꙗ҆́кѡ ᲂу҆пова́хъ на словеса̀ твоѧ̀. И҆ не ѿи҆мѝ ѿ ᲂу҆́стъ мои́хъ словесѐ и҆́стинна до ѕѣла̀, ꙗ҆́кѡ на сꙋдьбы̀ твоѧ̀ ᲂу҆пова́хъ. И҆ сохраню̀ зако́нъ тво́й всегда̀, в̾ вѣ́къ и҆ в̾ вѣ́къ вѣ́ка. И҆ хожда́хъ в̾ широтѣ̀, ꙗ҆́кѡ за́повѣди твоѧ̀ взыска́хъ. И҆ глаго́лахъ ѡ҆ свидѣ́нїи твои́хъ пред̾ царѝ и҆ нестыдѧ́хсѧ. И҆ поꙋча́хсѧ въ за́повѣдехъ твои́хъ, и҆́хже воз̾люби́хъ ѕѣлѡ̀. И҆ воз̾двиго́хъ рꙋ́цѣ моѝ къ за́повѣдемъ твои́мъ, и҆́хже воз̾люби́хъ, и҆ глꙋмлѧ́хсѧ во ѡ҆правда́нїихъ твои́хъ. Помѧнѝ слове́съ твои́хъ рабꙋ̀ твоемꙋ̀, и҆́хже ᲂу҆пова́нїе да́лъ ми є҆сѝ. То́ мѧ ᲂу҆тѣ́ши во смире́нїи мое́мъ, ꙗ҆́кѡ сло́во твоѐ живи́ мѧ. Го́рдїи законопрестꙋпова́хꙋ ѕѣлѡ̀, ѿ зако́на же твоегѡ̀ не ᲂу҆клони́хсѧ. Помѧнꙋ́хъ сꙋдьбы̀ твоѧ̀ ѿ́ вѣка гдⷭ҇и, и҆ ᲂу҆тѣ́шихсѧ. Печа́ль прїѧ́тъ мѧ ѿ грѣ́шникъ, ѡ҆ставлѧ́ющихъ зако́нъ тво́й. Пѣ́та бѧ́хꙋ мнѣ̀ ѡ҆правда́нїѧ твоѧ̀, на мѣ́стѣ прише́льствїѧ моегѡ̀. Помѧнꙋ́хъ в̾ нощѝ и҆́мѧ твоѐ гдⷭ҇и, и҆ сохрани́хъ зако́нъ тво́й. Сѝ бы́сть мнѣ̀, ꙗ҆́кѡ ѡ҆правда́нїи твои́хъ взыска́хъ. Ча́сть моѧ̀ є҆сѝ гдⷭ҇и, рѣ́хъ сохрани́ти зако́нъ тво́й. Помоли́хсѧ лицꙋ̀ твоемꙋ̀ всѣ́мъ срⷣцемъ мои́мъ, поми́лꙋй мѧ по словесѝ твоемꙋ̀. Помы́слихъ пꙋтѝ твоѧ̀, и҆ воз̾врати́хъ но́зѣ моѝ во свидѣ́нїѧ твоѧ̀. Оу҆гото́вихсѧ и҆ не смꙋти́хсѧ сохрани́ти за́повѣди твоѧ̀. Ю҆́жа грѣ́шникъ ѡ҆бѧза́шасѧ мнѣ̀, и҆ зако́на твоегѡ̀ не забы́хъ. Полꙋ́нощи воста́хъ, и҆сповѣ́датисѧ на сꙋдьбы̀ пра́вды твоеѧ̀. Прича́стникъ а҆́зъ є҆́смь всѣ́мъ боѧ́щимсѧ тебѐ, и҆ хранѧ́щимъ за́повѣди твоѧ̀. Млⷭ҇ти твоеѧ̀ гдⷭ҇и и҆спо́лнь землѧ̀, ѡ҆правда́нїемъ твои́мъ наꙋчи́ мѧ. Бл҃гость сотвори́лъ є҆сѝ съ рабо́мъ твои́мъ гдⷭ҇и, по словесѝ твоемꙋ̀. Бл҃гости и҆ наказа́нїю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ твои́мъ вѣ́ровахъ. Пре́жде да́же не смири́хсѧ, а҆́зъ прегрѣши́хъ, сегѡ̀ ра́ди сло́во твоѐ сохрани́хъ. Бл҃гъ є҆сѝ ты̀ гдⷭ҇и, и҆ бл҃гостїю твое́ю наꙋчи́ мѧ ѡ҆правда́нїемъ твои́мъ. Оу҆мно́жисѧ на мѧ̀ не пра́вда горды́хъ, а҆́зъ же всѣ́мъ срⷣцемъ мои́мъ и҆спыта́ю за́повѣди твоѧ̀. Оу҆сыри́сѧ ꙗ҆́кѡ млеко̀ срⷣце и҆́хъ, а҆́зъ же зако́нꙋ твоемꙋ̀ поꙋчи́хсѧ. Бл҃го мнѣ̀ ꙗ҆́кѡ смири́лъ мѧ є҆сѝ, да наꙋчꙋ́сѧ ѡ҆правда́нїемъ твои́мъ. Бл҃гъ мнѣ̀ зако́нъ ᲂу҆́стъ твои́хъ, па́че ты́сѧщь зла́та и҆ сребра̀. =сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

~Рꙋ́цѣ твоѝ сотвори́стѣ мѧ, и҆ созда́стѣ мѧ. вразꙋми́ мѧ, и҆ и҆спыта́ю за́повѣди твоѧ̀. Боѧ́щїисѧ тебѐ ᲂу҆́зрѧтъ мѧ̀ и҆ воз̾веселѧ́тсѧ, ꙗ҆́кѡ на словеса̀ твоѧ̀ ᲂу҆пова́хъ. Разꙋмѣ́хъ гдⷭ҇и, ꙗ҆́кѡ пра́вда повелѣ́нїѧ твоѧ̀, и҆ вои́стинꙋ смири́лъ мѧ є҆сѝ. Бꙋ́ди же млⷭ҇ть твоѧ̀, да ᲂу҆тѣ́шитъ мѧ̀ по словесѝ твоемꙋ̀ раба̀ твоегѡ̀. Да прїи́дꙋтъ мнѣ̀ щедро́ты твоѧ̀ и҆ жи́въ бꙋ́дꙋ, ꙗ҆́кѡ зако́нъ тво́й поꙋче́нїе моѐ є҆́сть. Да постыдѧ́тсѧ го́рдїи, ꙗ҆́кѡ без̾ пра́вды без̾зако́нноваша на мѧ̀. а҆́зъ же поꙋчꙋ́сѧ в̾ за́повѣдехъ твои́хъ. Да ѡ҆братѧ́тъ мѧ̀ боѧ́щїисѧ тебѐ, и҆ вѣ́дѧщїи свидѣ́нїѧ твоѧ̀. Бꙋ́ди срⷣце моѐ непоро́чно во ѡ҆правда́нїихъ твои́хъ, ꙗ҆́кѡ да сѧ̀ не постыжꙋ̀. И҆счеза́етъ во спасе́нїе твоѐ дш҃а моѧ̀, въ сло́во твоѐ ᲂу҆пова́хъ. И҆счезо́ша ѻ҆́чи моѝ в̾ сло́во твоѐ гл҃юще, когда̀ ᲂу҆тѣ́шиши мѧ̀. Ꙗ҆́кѡ бы́хъ ꙗ҆́кѡ мѣ́хъ на сла́нѣ ѡ҆правда́нїи твои́хъ не забы́хъ. Коли́кѡ є҆́сть дні́й раба̀ твоегѡ̀; когда̀ сотвори́ши ѿ гонѧ́щихъ мѧ̀ сꙋ́дъ; Повѣ́даша мнѣ̀ законопрестꙋ́пницы глꙋмле́нїѧ, но не ꙗ҆́кѡ зако́нъ тво́й гдⷭ҇и. Всѧ̀ за́повѣди твоѧ̀ и҆́стинна. без̾ пра́вды погна́ша мѧ помози́ ми. Ма́ла не сконча́ша менѐ на землѝ, а҆́зъ же не ѡ҆ста́вихъ за́повѣди твоѧ̀. По млⷭ҇ти твое́й живи́ мѧ, и҆ сохраню̀ свидѣ́нїѧ ᲂу҆́стъ твои́хъ. Во́ вѣки гдⷭ҇и сло́во твоѐ пребывае́тъ на́ нб҃си. Въ ро́дъ и҆ ро́дъ и҆́стина твоѧ̀. ѡ҆снова́лъ є҆сѝ зе́млю, и҆ пребыва́етъ. Оу҆чине́нїемъ твои́мъ пребыва́етъ де́нь, ꙗ҆́кѡ всѧ́ческаѧ рабо́тна тебѣ̀. Ꙗ҆́кѡ а҆́ще не зако́нъ тво́й поꙋче́нїе моѐ є҆́сть, тогда̀ ᲂу҆́бѡ поги́блъ бы́хъ во смире́нїи мое́мъ. Во́ вѣки не забꙋ́дꙋ ѡ҆правда́нїи твои́хъ, ꙗ҆́кѡ в̾ ни́хъ живи́лъ мѧ є҆сѝ.

~Тво́й є҆́смь а҆́зъ спаси́ мѧ, ꙗ҆́кѡ ѡ҆правда́нїи твои́хъ взыска́хъ. Менѐ жда́ша грѣ́шницы, погꙋби́ти мѧ. свидѣ́нїѧ твоѧ̀ разꙋмѣ́хъ. Всѧ́коѧ кончи́ны ви́дѣхъ коне́цъ, широка̀ за́повѣдь твоѧ̀ ѕѣлѡ̀. Ко́ль воз̾люби́хъ зако́нъ тво́й гдⷭ҇и, ве́сь де́нь поꙋче́нїе моѐ є҆́сть. Па́че вра́гъ мои́хъ ᲂу҆мꙋдри́лъ мѧ є҆сѝ за́повѣдїю твое́ю, ꙗ҆́кѡ в̾ вѣ́къ моѧ̀ є҆́сть. Па́че всѣ́хъ ᲂу҆ча́щихъ мѧ разꙋмѣ́хъ, ꙗ҆́кѡ свидѣ́нїѧ твоѧ̀ поꙋче́нїе моѐ є҆́сть. Па́че ста́рецъ разꙋмѣ́хъ, ꙗ҆́кѡ за́повѣди твоѧ̀ взыска́хъ. Ѿ всѧ́когѡ пꙋтѝ лꙋка́ва воз̾брани́хъ нога́мъ мои́мъ, ꙗ҆́кѡ да сохраню̀ словеса̀ твоѧ̀. Ѿ сꙋде́бъ твои́хъ не ᲂу҆дали́хсѧ, ꙗ҆́кѡ ты̀ законоположи́лъ ми є҆сѝ. Ко́ль сладка̀ горта́ни моемꙋ̀ словеса̀ твоѧ̀, па́че ме́да ᲂу҆сто́мъ мои́мъ. Ѿ заповѣде́й твои́хъ разꙋмѣ́хъ, сегѡ̀ ра́ди воз̾ненави́дѣхъ всѧ́къ пꙋ́ть не пра́вды. Свѣти́льникъ нога́мъ мои́мъ зако́нъ тво́й, и҆ свѣ́тъ стезѧ́мъ мои́мъ. Клѧ́хсѧ и҆ поста́вихъ, сохрани́ти сꙋдьбы̀ пра́вды твоеѧ̀. Смири́хсѧ до ѕѣла̀, гдⷭ҇и живи́ мѧ по словесѝ твоемꙋ̀. Во́льнаѧ ᲂу҆́стъ мои́хъ бл҃говоли́ же гдⷭ҇и, и҆ сꙋдьба́мъ твои́мъ наꙋчи́ мѧ. Дш҃а моѧ̀ в̾ рꙋкꙋ̀ твое́ю вы́нꙋ, и҆ зако́на твоегѡ̀ не забы́хъ. Положи́ша грѣ́шницы сѣ́ть мнѣ̀, и҆ ѿ заповѣде́й твои́хъ незаблꙋди́хъ. Наслѣ́довахъ свидѣ́нїѧ твоѧ̀ в̾ вѣ́къ, ꙗ҆́кѡ ра́дованїе срⷣца моегѡ̀ сꙋ́ть. Ѡ҆брати́хъ срⷣце моѐ сотвори́ти ѡ҆правда́нїѧ твоѧ̀ въ вѣ́къ за воз̾даѧ́нїе. Законопрестꙋ́пныѧ воз̾ненави́дѣхъ, зако́нъ же тво́й воз̾люби́хъ. Помо́щникъ мо́й, и҆ застꙋ́пникъ мо́й є҆сѝ, на словеса̀ твоѧ̀ ᲂу҆пова́хъ. Оу҆клони́тесѧ ѿ менѐ лꙋка́внꙋющїи, и҆ и҆спыта́ю за́повѣди бг҃а моегѡ̀. Застꙋпи́ мѧ по словесѝ твоемꙋ̀ и҆ жи́въ бꙋ́дꙋ, и҆ не посрамѝ менѐ ѿ ча́ѧнїѧ моегѡ̀. Помози́ ми и҆ спасꙋ́сѧ, и҆ поꙋчꙋ́сѧ во ѡ҆правда́нїихъ твои́хъ вы́нꙋ. Оу҆ничижи́лъ є҆сѝ всѧ̀ ѿстꙋпа́ющїѧ ѿ ѡ҆правда́нїи твои́хъ, ꙗ҆́кѡ не пра́веднѡ помышле́нїе и҆́хъ. Престꙋпа́ющїѧ непщева́хъ всѧ̀ грѣ́шныѧ землѝ, сегѡ̀ ра́ди воз̾люби́хъ свидѣ́нїѧ твоѧ̀. Пригвоздѝ ѿ́ страха твоегѡ̀ пло́ти моѧ̀, ѿ сꙋде́бъ бо твои́хъ ᲂу҆боѧ́хсѧ. Сотвори́хъ сꙋ́дъ и҆ пра́вдꙋ, не преда́ждь менѐ ѡ҆би́дѧщимъ мѧ̀. Воспрїимѝ раба̀ твоегѡ̀ в̾ бл҃го, да не ѡ҆клевета́ютъ менѐ го́рдїи. Ѻ҆́чи моѝ и҆счезо́стѣ во спасе́нїе твоѐ, и҆ въ сло́во пра́вды твоеѧ̀. Сотворѝ с̾ рабо́мъ твои́мъ по млⷭ҇ти твое́й, и҆ сꙋдьба́мъ твои́мъ наꙋчи́ мѧ. Ра́бъ тво́й є҆́смь а҆́зъ вразꙋми́ мѧ, и҆ наꙋчꙋ́сѧ свидѣ́нїемъ твои́мъ. Вре́мѧ сотвори́ти гдⷭ҇ви, разори́ша зако́нъ тво́й. Сегѡ̀ ра́ди воз̾люби́хъ за́повѣди твоѧ̀, па́че зла́та и҆ топа́зїѧ. Сегѡ̀ ра́ди ко всѣ́мъ за́повѣдемъ твои́мъ направлѧ́хсѧ, всѧ́къ пꙋ́ть не пра́вды воз̾ненави́дѣхъ. Ди́вна свидѣ́нїѧ твоѧ̀, сегѡ̀ ра́ди и҆спыта́етъ ѧ҆̀ дш҃а моѧ̀. Ꙗ҆вле́нїе слове́съ твои́хъ просвѣща́етъ, и҆ вразꙋмлѧ́етъ младе́нца. Оу҆ста̀ моѧ̀ ѿверзо́хъ, и҆ привлеко́хъ дх҃ъ, ꙗ҆́кѡ за́повѣди твоѧ̀ жела́хъ. =сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

~При́зри на мѧ̀ и҆ поми́лꙋй мѧ, по сꙋдꙋ̀ лю́бѧщихъ и҆́мѧ твоѐ. Стопы̀ моѧ̀ напра́ви по словесѝ твоемꙋ̀, и҆ да не ѡ҆долѣ́етъ ми всѧ́ко без̾зако́нїе. И҆зба́ви мѧ ѿ клеветы̀ чл҃ческїѧ, и҆ сохраню̀ за́повѣди твоѧ̀. Лицѐ твоѐ просвѣтѝ на раба̀ твоегѡ̀, и҆ наꙋчи́ мѧ ѡ҆правда́нїемъ твои́мъ. И҆зхо́дища водна́ѧ и҆зведо́стѣ ѻ҆́чи моѝ, поне́же не сохрани́хъ зако́нъ тво́й. Пра́веденъ є҆сѝ гдⷭ҇и, и҆ пра́ви сꙋдѝ твоѝ. Заповѣ́да пра́вдꙋ свидѣ́нїѧ твоѧ̀, и҆ и҆́стинꙋ ѕѣлѡ̀. И҆ста́ѧла мѧ є҆́сть жа́лость твоѧ̀, ꙗ҆́кѡ забы́ша словеса̀ твоѧ̀ вразѝ моѝ. Раз̾жже́но сло́во твоѐ ѕѣлѡ̀, и҆ ра́бъ тво́й воз̾любѝ є҆̀. Ю҆́ноша а҆́зъ є҆́смь и҆ ᲂу҆ничиже́нъ, ѡ҆правда́нїи твои́хъ не забы́хъ. Пра́вда твоѧ̀ пра́вда в̾ вѣ́къ, и҆ зако́нъ тво́й и҆́стина. Ско́рби и҆ нꙋ́жды ѡ҆брѣто́ша мѧ, за́повѣди твоѧ̀ поꙋче́нїе моѐ. Пра́вда свидѣ́нїѧ твоѧ̀ в̾ вѣ́къ, вразꙋми́ мѧ и҆ жи́въ бꙋ́дꙋ. Воз̾ва́хъ всѣ́мъ срⷣцемъ мои́мъ, ᲂу҆слы́ши мѧ гдⷭ҇и, ѡ҆правда́нїи твои́хъ взыщꙋ̀. Воз̾ва́хъ ти, спаси́ мѧ, и҆ сохраню̀ свидѣ́нїѧ твоѧ̀. Пред̾вари́хъ в̾ без̾го́дїи и҆ воз̾ва́хъ, на словеса̀ твоѧ̀ ᲂу҆пова́хъ. Пред̾вари́стѣ ѻ҆́чи моѝ ко ᲂу҆́трꙋ, поꙋчи́тисѧ словесе́мъ твои́мъ. Гла́съ мо́й ᲂу҆слы́ши гдⷭ҇и, по млⷭ҇ти твое́й и҆ по сꙋдьбѣ̀ твое́й живи́ мѧ. Прибли́жиша гонѧ́щїи мѧ без̾зако́нїе, ѿ зако́на же твоегѡ̀ ᲂу҆да́лишасѧ. Бли́зъ є҆сѝ ты̀ гдⷭ҇и, и҆ всѝ пꙋтїѐ твоѝ и҆́стинна. И҆спе́рва позна́хъ ѿ свидѣ́нїи твои́хъ, ꙗ҆́кѡ в̾ вѣ́къ ѡ҆снова́лъ ѧ҆̀ є҆сѝ. Ви́ждь смире́нїе моѐ и҆ и҆зми́ мѧ, ꙗ҆́кѡ зако́на твоегѡ̀ не забы́хъ. Сꙋдѝ сꙋ́дъ мо́й и҆ и҆зба́ви мѧ, по словесѝ твоемꙋ̀ живи́ мѧ. Дале́че ѿ грѣ́шникъ спасе́нїе, ꙗ҆́кѡ ѡ҆правда́нїи твои́хъ не взыска́ша. Щедро́ты твоѧ̀ мно́ги гдⷭ҇и, по сꙋдьбѣ̀ твое́й живи́ мѧ. Мно́зи и҆згонѧ́щїи мѧ̀ и҆ стꙋжа́ющїи мѝ, ѿ свидѣ́нїи твои́хъ не ᲂу҆клони́хсѧ. Ви́дѣхъ не разꙋмѣва́ющїѧ, и҆ и҆ста́ѧхъ, ꙗ҆́кѡ слове́съ твои́хъ не сохрани́ша. Ви́ждь ꙗ҆́кѡ за́повѣди твоѧ̀ воз̾люби́хъ гдⷭ҇и, по ми́лости твое́й живи́ мѧ. Нача́ло слове́съ твои́хъ и҆́стина, и҆ въ вѣ́къ всѧ̀ сꙋдьбы̀ пра́вды твоеѧ̀. Кнѧ́зи погна́ша мѧ тꙋ́не, и҆ ѿ слове́съ твои́хъ ᲂу҆страши́сѧ срⷣце моѐ. Воз̾ра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ ѡ҆брѣта́ѧи коры́сть мно́гꙋ. не пра́вдꙋ воз̾ненави́дѣхъ и҆ ме́рзѣ мѝ, зако́нъ же тво́й воз̾люби́хъ. Седми́цею дне́мъ хвали́хъ тѧ̀, ѡ҆ сꙋдьба́хъ пра́вды твоеѧ̀. Ми́ръ мно́гъ лю́бѧщихъ зако́нъ тво́й, и҆ нѣ́сть и҆́мъ собла́зны. Ча́ѧхъ спасе́нїе твоѐ гдⷭ҇и, и҆ за́повѣди твоѧ̀ воз̾люби́хъ. Сохранѝ дш҃а моѧ̀ свидѣ́нїѧ твоѧ̀, и҆ воз̾любѝ ѧ҆̀ ѕѣлѡ̀. Сохрани́хъ за́повѣди твоѧ̀, и҆ свидѣ́нїѧ твоѧ̀, ꙗ҆́кѡ всѝ пꙋтїѐ моѝ пред̾ тобо́ю гдⷭ҇и. Да прибли́житсѧ мл҃тва моѧ̀ пред̾ тѧ̀ гдⷭ҇и, по словесѝ твоемꙋ̀ вразꙋми́ мѧ. Да вни́детъ проше́нїе моѐ пред̾ тѧ̀ гдⷭ҇и, по словесѝ твоемꙋ̀ и҆зба́ви мѧ. Ѿры́гнꙋтъ ᲂу҆стнѣ̀ моѝ пѣ́нїе, є҆гда̀ наꙋчи́ши мѧ ѡ҆правда́нїемъ твои́мъ. Провѣща́етъ ꙗ҆зы́къ мо́й словеса̀ твоѧ̀, ꙗ҆́кѡ всѧ̀ за́повѣди твоѧ̀ пра́вда. Бꙋ́ди рꙋка̀ твоѧ̀ спасти́ мѧ, ꙗ҆́кѡ за́повѣди твоѧ̀ и҆зво́лихъ. Вожделѣ́хъ спасе́нїе твоѐ гдⷭ҇и, и҆ зако́нъ тво́й поꙋче́нїе моѐ є҆́сть. Жива̀ бꙋ́детъ дш҃а моѧ̀ и҆ восхва́литъ тѧ̀, и҆ сꙋдьбы̀ твоѧ̀ помо́гꙋтъ мнѣ̀. Заблꙋди́хъ ꙗ҆́кѡ ѻ҆вча̀ поги́бшее. взыщѝ раба̀ твоегѡ̀, ꙗ҆́кѡ за́повѣди твоѧ̀ не забы́хъ. =сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

