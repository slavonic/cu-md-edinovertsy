~Мцⷭ҇а генварѧ̀, въ ѕ҃ дн҃ь. ~На ст҃о́е бг҃оѧвле́нїе гдⷭ҇а бг҃а на́шегѡ і҆с҃а
хрⷭ҇та̀. стихо́въ, л҃. =припѣ́въ:= В=елича́емъ тѧ̀ живода́вче хрⷭ҇тѐ, на́съ
ра́ди ны́нѣ пло́тїю кре́щшагосѧ ѿ і҆ѡа́нна, в̾ вода́хъ і҆ѡрда́нскихъ.=

~Бж҃е ᲂу҆ще́дри ны̀, и҆ бл҃гословѝ на́съ. просвѣтѝ лицѐ твоѐ на ны̀, и҆
поми́лꙋй на́съ.=꙳= Пристꙋпи́те к̾ немꙋ̀ и҆ просвѣти́тесѧ, и҆ ли́ца ва́ша
непостыдѧ́тсѧ. Рѣ́чнаѧ ᲂу҆стремле́нїѧ веселѧ́тъ гра́дъ бж҃їи. Да́стъ гла́съ
сво́й вы́шнїи, подви́жасѧ землѧ̀. И҆ воз̾гремѣ̀ с̾ небесѐ гдⷭ҇ь, и҆ вы́шнїи
дадѐ гла́съ сво́й. Гла́съ гдⷭ҇нь на вода́хъ, бг҃ъ сла́вы воз̾гремѣ̀ гдⷭ҇ь на
вода́хъ мно́гахъ. Рѣка̀ бж҃їѧ напо́лнисѧ во́дъ. Гдⷭ҇ь пото́пъ населѧ́етъ, и҆
сѣди́тъ гдⷭ҇ь цр҃ь во́ вѣки. То́й да́стъ гла́съ сво́й, гла́съ си́лы, дади́те
сла́вꙋ бг҃ꙋ. Воздвиго́ша рѣ́ки гдⷭ҇и, воздвиго́ша рѣ́ки гла́съ сво́й, во́змꙋтъ
рѣ́ки стрꙋѝ своѧ̀ ѿ гласо́въ во́дъ мно́гъ. рѣ́ки воспле́щꙋтъ рꙋка́ми вкꙋ́пѣ.
Сегѡ̀ ра́ди помѧнꙋ́хъ тѧ̀ ѿ землѝ, і҆ѡрда́нски, и҆ є҆рмонїи́мски ѿ горы̀
ма́лы. Бе́здна бе́зднꙋ призыва́етъ во́ гласѣ хлѧ́бїи твои́хъ. Оу҆пїю́тсѧ ѿ
ѻ҆би́лїѧ до́мꙋ твоегѡ̀, и҆ пото́комъ пи́щи твоеѧ̀ напои́ши и҆́хъ. Ꙗ҆́кѡ ѿ тебѐ
и҆сто́чникъ живота̀, во́ свѣтѣ твое́мъ ᲂу҆́зримъ свѣ́тъ. Мо́ре ви́дѣ и҆ побѣжѐ,
і҆ѡрда́нъ воз̾врати́сѧ вспѧ́ть.=꙳= Го́ры взыгра́шасѧ ꙗ҆́кѡ ѻ҆внѝ, и҆ хо́лми
ꙗ҆́кѡ а҆́гньцы ѻ҆́вчїи. Что́ ти бы́сть мо́ре ꙗ҆́кѡ побѣжѐ; и҆ ты̀ і҆ѡрда́нѣ
ꙗ҆́кѡ воз̾врати́сѧ вспѧ́ть;=꙳= Го́ры ꙗ҆́кѡ взыгра́стесѧ ꙗ҆́кѡ ѻ҆внѝ, и҆ хо́лми,
ꙗ҆́кѡ а҆́гньцы ѻ҆́вчїи. Ѿ лица̀ гдⷭ҇нѧ подви́жасѧ землѧ̀, ѿ лица̀ бг҃а
і҆а́кѡвлѧ. Ѡ҆бра́щшагѡ ка́мень во є҆зе́ра водна́ѧ, и҆ несѣко́мыи во и҆сто́чники
водны́ѧ. Не на́мъ гдⷭ҇и не на́мъ, но и҆́мени твоемꙋ̀ да́ждь сла́вꙋ. ѡ҆ млⷭ҇ти
твое́й, и҆ и҆́стинѣ твое́й. Ꙗ҆вѝ лицѐ твоѐ и҆ спасе́ни бꙋ́демъ.=꙳= Ты̀
ᲂу҆тверди́лъ є҆сѝ си́лою твое́ю мо́ре, ты̀ сте́рлъ є҆сѝ главы̀ ѕмїе́мъ в̾
водѣ̀. Ты̀ сокрꙋши́лъ є҆сѝ главꙋ̀ ѕмїе́вꙋ, да́лъ є҆сѝ тогѡ̀ бра́шно лю́демъ
є҆ѳїѡ́пскимъ. Ты̀ расто́рже и҆сто́чники и҆ пото́ки, ты̀ и҆зсꙋши́лъ є҆сѝ рѣ́ки,
и҆ѳа́мскїѧ. Ви́дѣша тѧ̀ во́ды бж҃е, ви́дѣша тѧ̀ во́ды и҆ ᲂу҆боѧ́шасѧ.=꙳= ѿ́
гласа гро́ма твоегѡ̀ ᲂу҆стра́шатсѧ. Смꙋти́шасѧ бе́здны мно́жествомъ шꙋ́ма во́дъ,
гла́съ да́ша ѻ҆́блацы. И҆́бо стрѣ́лы твоѧ̀ прехо́дѧтъ. гла́съ гро́ма твоегѡ̀ в̾
колесѝ. Ѡ҆свѣти́ша мо́лнїѧ твоѧ̀ вселе́ннꙋю, подви́жасѧ и҆ тре́петна бы́сть
землѧ̀. в̾ мо́ри пꙋтїѐ твоѝ, и҆ стезѧ̀ твоѧ̀ в̾ вода́хъ мно́гахъ, и҆ стопы̀
твоѧ̀ непозна́ютсѧ. Ꙗ҆́кѡ возвели́чишасѧ дѣ́ла твоѧ̀ гдⷭ҇и, всѧ̀ премꙋ́дростїю
сотвори́лъ є҆сѝ.=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.=꙳ И҆= ны́нѣ и҆ при́снѡ и҆ во́ вѣки
вѣкѡ́мъ, а҆ми́нь.=꙳=

~А҆ллилꙋ́їѧ, а҆ллилꙋ́їѧ, сла́ва тебѣ̀ бж҃е.= гⷤ.=

Н=а кр҃ще́нїе гдⷭ҇не. на ѳ҃, пѣ́сни, припѣ́вы: В=елича́й дш҃е моѧ̀, и҆́же во
і҆ѡрда́нѣ кре́щшагосѧ гдⷭ҇а. =дрꙋгі́и: В=елича́й дш҃е моѧ̀, чⷭ҇тнѣ́йшꙋю нбⷭ҇ныхъ
во́инствъ дв҃ꙋ пречⷭ҇тꙋю бцⷣꙋ.

