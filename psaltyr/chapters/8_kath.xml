<document xmlns="http://www.ponomar.net/culiturgical">
<p><red>каѳи́сма, и҃. ѱл҃о́мъ дв҃довъ, н҃є.</red></p>

<p><red>П</red>оми́лꙋй мѧ бж҃е, ꙗ҆́кѡ попра́ мѧ человѣ́къ, ве́сь де́нь борѧ̀ стꙋжи́ ми. Попра́ша мѧ вразѝ моѝ ве́сь де́нь, ꙗ҆́кѡ мно́зи борю́щїи мѧ̀ свы́ше. Въ де́нь не ᲂу҆бою́сѧ, а҆́зъ же ᲂу҆пова́ю на тѧ̀. Ѻ҆́ бз҃ѣ похвалю̀ словеса̀ моѧ̀, на́ бг҃а ᲂу҆пова́хъ, не ᲂу҆бою́сѧ что̀ сотвори́тъ мнѣ̀ пло́ть; Ве́сь де́нь слове́съ мои́хъ гнꙋша́хꙋсѧ, на мѧ̀ всѧ̀ помышле́нїѧ и҆́хъ на ѕло̀. Вселѧ́тсѧ и҆ скры́ютъ, ті́и пѧ́тꙋ мою̀ хранѧ́тъ. Ꙗ҆́коже потерпѣ́ша дш҃ꙋ мою̀, ни ѡ҆ чесѡ́мъ же ѡ҆ста́виши и҆́хъ. гнѣ́вомъ лю́ди низ̾бїе́ши. Бж҃е живо́тъ мо́й воз̾вѣсти́хъ тебѣ̀, положи́лъ є҆сѝ сле́зы моѧ̀ пред̾ собо́ю, ꙗ҆́кѡ и҆ во ѡ҆бѣтова́нїи твое́мъ. Да воз̾вратѧ́тсѧ вразѝ моѝ вспѧ́ть, во́ньже де́нь а҆́ще призовꙋ́ тѧ. сѐ позна́хъ, ꙗ҆́кѡ бг҃ъ мо́й є҆сѝ ты̀. Ѻ҆́ бз҃ѣ похвалю̀ глаго́лъ, ѡ҆́ гдⷭ҇ѣ похвалю̀ сло́во. На́ бг҃а ᲂу҆пова́хъ, не ᲂу҆бою́сѧ что̀ сотвори́тъ мнѣ̀ человѣ́къ; Во мнѣ̀ бж҃е моли́твы, ꙗ҆́же возда́мъ хвалѣ̀ твое́й. Ꙗ҆́кѡ и҆зѧ́тъ дш҃ꙋ мою̀ ѿ сме́рти, ѻ҆́чи моѝ ѿ сле́зъ, и҆ но́зѣ моѝ ѿ поползнове́нїѧ. бл҃гоꙋгождꙋ̀ пре́д̾ гдⷭ҇емъ, во́ свѣтѣ живы́хъ.</p>

<p><red>ѱл҃о́мъ дв҃довъ, н҃ѕ.</red></p>

<p><red>П</red>оми́лꙋй мѧ бж҃е, поми́лꙋй мѧ, ꙗ҆́кѡ на тѧ̀ ᲂу҆пова̀ дш҃а моѧ̀. И҆ на сѣ́нь крилꙋ̀ твое́ю надѣ́юсѧ, до́ндеже пре́йдетъ без̾зако́нїе. Воз̾зовꙋ̀ къ бг҃ꙋ вы́шнемꙋ, бг҃ꙋ бл҃годѣ́ѧвшемꙋ мнѣ̀. Посла̀ съ нб҃сѐ, и҆ спасе́ мѧ. дадѐ въ поноше́нїе попира́ющїѧ мѧ̀. Посла̀ бг҃ъ млⷭ҇ть свою̀, и҆ и҆́стинꙋ свою̀, и҆ и҆зѧ́тъ дш҃ꙋ мою̀ ѿ среды̀ ски́менъ. поспа́хъ смꙋще́нъ. Сы́нове человѣ́честїи, зꙋ́бы и҆́хъ ѻ҆рꙋ́жїѧ и҆ стрѣ́лы, и҆ ꙗ҆зы́къ и҆́хъ ме́чь ѻ҆́стръ. Воз̾неси́сѧ на нб҃са̀ бж҃е, и҆ по все́й землѝ сла́ва твоѧ̀. Сѣ́ть ᲂу҆гото́ваша нога́мъ мои́мъ, и҆ смири́ша дш҃ꙋ мою̀. И҆скопа́ша пред̾ лице́мъ мои́мъ ꙗ҆́мꙋ, и҆ впадо́шасѧ в̾ ню̀. Гото́во срⷣце моѐ бж҃е, гото́во срⷣце моѐ, пою̀ и҆ воспою̀ в̾ сла́вѣ мое́й. Воста́ни сла́ва моѧ̀, воста́ни ѱалты́рю и҆ гꙋ́сли, воста́нꙋ ра́нѡ. И҆сповѣ́мсѧ тебѣ̀ в̾ лю́дѣхъ гдⷭ҇и, пою̀ тебѣ̀ во ꙗ҆зы́цѣхъ. Ꙗ҆́кѡ воз̾вели́чисѧ до небе́съ млⷭ҇ть твоѧ̀, и҆ да́же до ѻ҆́блакъ и҆́стина твоѧ̀. Воз̾неси́сѧ на небеса̀ бж҃е, и҆ по все́й землѝ сла́ва твоѧ̀.</p>

<p><red>ѱл҃о́мъ дв҃довъ, н҃з.</red></p>

<p><red>А҆́</red>ще вои́стинꙋ ᲂу҆́бѡ пра́вдꙋ гл҃ете, пра́ваѧ сꙋди́те сы́нове человѣ́честїи. И҆́бо въ се́рдцы без̾зако́нїе дѣ́лаете на землѝ, не пра́вдꙋ рꙋ́ки ва́ша сплета́ютъ. Ѡ҆чꙋжде́ни бы́ша грѣ́шницы ѿ ложе́снъ, заблꙋди́ша ѿ́ чрева, гл҃аша лжꙋ̀. Ꙗ҆́рость и҆́хъ по подо́бїю ѕмїинꙋ̀, ꙗ҆́кѡ а҆́спида глꙋ́ха затыка́ющагѡ ᲂу҆́ши своѝ. И҆́же неслы́шитъ гла́са ѡ҆бава́ющихъ. ѡ҆бава́емъ, ѡ҆бава́етсѧ ѿ премꙋ́дра. Бг҃ъ сокрꙋши́тъ зꙋ́бы и҆́хъ во ᲂу҆стѣ́хъ и҆́хъ, и҆ члѣно́вныѧ львѡ́мъ сокрꙋши́лъ є҆́сть гдⷭ҇ь. Оу҆ничижа́тсѧ ꙗ҆́кѡ вода̀ мимотекꙋ́щаѧ, напрѧ́жетъ лꙋ́къ сво́й до́ндеже и҆знемо́гꙋтъ. Ꙗ҆́кѡ во́скъ раста́ѧвъ ѿи́мꙋтсѧ. падѐ ѻ҆́гнь на ни́хъ, и҆ неви́дѣша сл҃нца. Пре́жде да́же разꙋмѣ́ти те́рнїѧ ва́шегѡ ра́мна, ꙗ҆́кѡ жи́вы, ꙗ҆́кѡ во́ гнѣвѣ по́жретъ и҆́хъ. Воз̾весели́тсѧ пра́ведникъ, є҆гда̀ ви́дитъ ѿмще́нїе, рꙋ́цѣ своѝ ᲂу҆мы́етъ въ кровѝ грѣ́шника. И҆ рече́тъ чл҃къ, а҆́ще ᲂу҆́бѡ є҆́сть пло́дъ пра́ведника, а҆́ще є҆́сть бг҃ъ сꙋдѧ̀ и҆́мъ на землѝ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, н҃и.</red></p>

<p><red>И҆</red>зми́ мѧ ѿ вра́гъ мои́хъ бж҃е, и҆ ѿ воста́ющихъ на мѧ̀ и҆зба́ви мѧ. И҆зми́ мѧ ѿ творѧ́щихъ без̾зако́нїе, и҆ ѿ мꙋ́жь кро́ве спаси́ мѧ. Ꙗ҆́кѡ сѐ ᲂу҆лови́ша дш҃ꙋ мою̀, нападо́ша на мѧ̀ крѣ́пцыи. Ни без̾зако́нїе моѐ, ни грѣ́хъ мо́й гдⷭ҇и. Без̾ без̾зако́нїѧ теко́хъ, и҆ напра́вихъ. Воста́ни в̾ стрѣ́тенїе моѐ, и҆ ви́ждь. и҆ ты̀ гдⷭ҇и бж҃е си́лъ, бж҃е і҆зра́илевъ. Воньмѝ посѣти́ти всѧ̀ ꙗ҆зы́ки, не ᲂу҆ще́дриши всѧ̀ дѣ́лающїѧ без̾зако́нїе. Воз̾вратѧ́тсѧ на́ вечеръ, и҆ вза́лчꙋтъ ꙗ҆́кѡ псѝ, и҆ ѡ҆бы́дꙋтъ гра́дъ. Сѐ ті́и ѿвѣща́ютъ ᲂу҆сты̀ свои́ми, и҆ ѻ҆рꙋ́жїе во ᲂу҆стна́хъ и҆́хъ. ꙗ҆́кѡ кто̀ слы́ша; И҆ ты̀ гдⷭ҇и посмѣе́шисѧ и҆́мъ, ᲂу҆ничижи́ши всѧ̀ ꙗ҆зы́ки. держа́вꙋ мою̀ к̾ тебѣ̀ сохраню̀. Ꙗ҆́кѡ ты̀ бж҃е застꙋ́пникъ мо́й є҆сѝ. бг҃ъ мо́й, млⷭ҇ть є҆гѡ̀ пред̾вари́тъ мѧ. Бг҃ъ мо́й ꙗ҆ви́тъ мнѣ̀ на вразѣ́хъ мои́хъ. не ᲂу҆бі́й и҆́хъ, да некогда̀ забꙋ́дꙋтъ зако́нъ тво́й. Разженѝ и҆́хъ си́лою твое́ю, и҆ низ̾ложѝ и҆́хъ защи́тниче мо́й гдⷭ҇и. Грѣ́хъ ᲂу҆́стъ и҆́хъ, сло́во ᲂу҆сте́нъ и҆́хъ, и҆ ꙗ҆́ти бꙋ́дꙋтъ в̾ горды́ни свое́й. И҆ ѿ клѧ́твы и҆ лжѝ воз̾вѣстѧ́тсѧ въ кончи́нѣ, во́ гнѣвѣ кончи́ны, и҆ небꙋ́дꙋтъ. И҆ ᲂу҆вѣ́дѧтъ, ꙗ҆́кѡ бг҃ъ ѡ҆блада́етъ і҆а́кѡвомъ и҆ концы̀ землѝ. Воз̾вратѧ́тсѧ на́ вечеръ, и҆ вза́лчꙋтъ ꙗ҆́кѡ псѝ, и҆ ѡ҆бы́дꙋтъ гра́дъ. Ті́и разы́дꙋтсѧ ꙗ҆́сти. а҆́ще ли же ненасы́тѧтсѧ и҆ поро́пщꙋтъ. а҆́зъ же воспою̀ си́лꙋ твою̀, и҆ воз̾ра́дꙋюсѧ заꙋ́тра млⷭ҇ти твое́й. Ꙗ҆́кѡ бы́сть застꙋ́пникъ мо́й, и҆ прибѣ́жище моѐ, въ де́нь печа́ли моеѧ̀. Помо́щникъ мо́й є҆сѝ тебѣ̀ пою̀. ꙗ҆́кѡ бг҃ъ помо́щникъ мо́й є҆́сть, бж҃е мо́й млⷭ҇ть моѧ̀.</p>

<p><red>ѱл҃о́мъ дв҃довъ, н҃ѳ.</red></p>

<p><red>Б</red>ж҃е ѿри́нꙋлъ ны є҆сѝ, и҆ низ̾ложи́лъ є҆сѝ на́съ. раз̾гнѣ́валсѧ є҆сѝ, и҆ ᲂу҆ще́дрилъ є҆сѝ на́съ. Стрѧ́слъ є҆сѝ зе́млю, и҆ смꙋтѝ ю҆̀. и҆сцѣлѝ сокрꙋше́нїе є҆ѧ̀, ꙗ҆́кѡ под̾ви́жасѧ. Ꙗ҆ви́лъ є҆сѝ лю́демъ свои́мъ жесто́каѧ. напои́лъ є҆сѝ на́съ винѡ́мъ ᲂу҆миле́нїѧ. Да́лъ є҆сѝ боѧ́щимсѧ тебѐ зна́менїе, є҆́же ᲂу҆бѣжа́ти ѿ лица̀ лꙋ́ка. Ꙗ҆́кѡ да и҆зба́вѧтсѧ воз̾лю́бленїи твоѝ, спасѝ десни́цею твое́ю, и҆ ᲂу҆слы́ши мѧ̀. Бг҃ъ воз̾глаго́ла во ст҃ѣ́мъ свое́мъ, воз̾ра́дꙋюсѧ и҆ раздѣлю̀ сики́мꙋ, и҆ ю҆до́ль жили́щь размѣ́рю. Мо́й є҆́сть галаа́дъ, и҆ мо́й є҆́сть манасі́й, и҆ є҆фре́мъ крѣ́пость главы̀ моеѧ̀. </p>

<p>ꙋ́да цр҃ь мо́й. мѡа́въ коно́бъ ᲂу҆пова́нїѧ моегѡ̀. На и҆дꙋме́ю прострꙋ̀ сапо́гъ мо́й, мнѣ̀ и҆ноплеме́нницы покори́шасѧ. Кто̀ в̾веде́тъ мѧ во́ градъ ѡ҆бстоѧ́нїѧ; и҆лѝ кто̀ наста́витъ мѧ до и҆дꙋме́ѧ; Не ты́ ли бж҃е ѿри́нꙋвыи на́съ; и҆ не и҆зы́деши бж҃е в̾ си́лахъ на́шихъ. Да́ждь на́мъ по́мощь ѿ печа́ли, и҆ сꙋ́етно спасе́нїе чл҃ческо. Ѻ҆́ бз҃ѣ сотвори́мъ си́лꙋ, и҆ то́й ᲂу҆ничижи́тъ стꙋжа́ющїѧ на́мъ.</p>

<p><red>ѱл҃о́мъ дв҃довъ, ѯ҃.</red></p>

<p><red>О</red>у҆слы́ши бж҃е моле́нїе моѐ, воньмѝ мл҃твѣ мое́й. Ѿ коне́цъ землѝ к̾ тебѣ̀ воз̾ва́хъ. є҆гда̀ ᲂу҆ны̀ срⷣце моѐ, на ка́мень воз̾несе́ мѧ. Наста́вилъ мѧ є҆сѝ, ꙗ҆́кѡ бы́сть ᲂу҆пова́нїе моѐ, сто́лпъ крѣ́пости ѿ лица̀ вра́жїѧ. Вселю́сѧ в̾ жили́щи твое́мъ во́ вѣки, покры́юсѧ в̾ кро́вѣ кры́лъ твои́хъ. Ꙗ҆́кѡ ты̀ бж҃е ᲂу҆слы́ша мл҃твы моѧ̀, да́лъ є҆сѝ достоѧ́нїе боѧ́щимсѧ и҆́мене твоегѡ̀. Де́нь ѿ́ дне цр҃е́ви приложи́ши лѣ́та є҆гѡ̀, до́ дне ро́да и҆ ро́да. Пребыва́етъ в̾ вѣ́къ пре́д̾ бг҃омъ. ми́лость и҆ и҆́стинꙋ є҆гѡ̀ кто̀ взы́щетъ; Та́кѡ пою̀ и҆́мени твоемꙋ̀ во́ вѣки, воз̾да́ти ми моли́твы моѧ̀ де́нь днѐ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, ѯ҃а.</red></p>

<p><red>Н</red>е бг҃ꙋ ли повине́тсѧ дш҃а моѧ̀; ѿ того́ бо спасе́нїе моѐ. И҆́бо то́й бг҃ъ мо́й, и҆ сп҃съ мо́й, застꙋ́пникъ мо́й, непод̾ви́жꙋсѧ па́че. Доко́лѣ належитѐ на чл҃ка. ᲂу҆бива́ете всѝ вы̀, ꙗ҆́кѡ стѣ́нꙋ преклоне́нꙋ, и҆ пло́ть воз̾ринове́нъ. Ѻ҆ба́че цѣ́нꙋ мою̀ совѣща́ша ѿри́нꙋти, теко́ша въ жа́жди. Оу҆сты̀ свои́ми бл҃гословлѧ́хꙋ, и҆ се́рдцемъ свои́мъ кленѧ́хꙋ. Ѻ҆ба́че бг҃ови повини́сѧ дш҃е моѧ̀, ꙗ҆́кѡ ѿ тогѡ̀ терпѣ́нїе моѐ. И҆́бо то́й бг҃ъ мо́й, и҆ сп҃съ мо́й застꙋ́пникъ мо́й, непод̾ви́жꙋсѧ. Ѻ҆́ бз҃ѣ спасе́нїе моѐ и҆ сла́ва моѧ̀. Бг҃ъ по́мощи моеѧ̀, и҆ ᲂу҆пова́нїе моѐ на́ бг҃а. ᲂу҆пова́йте на́нь ве́сь со́нмъ люде́й, и҆злїѧ́йте пред̾ ни́мъ срⷣца̀ ва́ша, ꙗ҆́кѡ бг҃ъ помо́щникъ на́шъ. Ѻ҆ба́че сꙋ́етни сы́нове чл҃честїи, лжи́ви сы́нове чл҃честїи, въ мѣри́лѣхъ не ѡ҆правди́ти, ті́и ѿ сꙋеты̀ вкꙋ́пѣ. Не ᲂу҆пова́йте на не пра́вдꙋ, и҆ на восхище́нїе не жела́йте. бога́тство а҆́ще тече́тъ не прилага́йте се́рдца. Е҆ди́ною глаго́ла бг҃ъ, дво́е сѐ слы́шахъ. ꙗ҆́кѡ держа́ва бж҃їѧ, и҆ твоѧ̀ гдⷭ҇и млⷭ҇ть, ꙗ҆́кѡ ты̀ воз̾да́си комꙋ́ждо по дѣ́ломъ є҆гѡ̀.</p>

<p><red>ѱл҃о́мъ дв҃довъ, ѯ҃в.</red></p>

<p><red>Б</red>ж҃е бж҃е мо́й, к̾ тебѣ̀ ᲂу҆́тренюю. воз̾жада̀ тебѐ дш҃а моѧ̀, ко́ль мно́жицею тебѣ̀ пло́ть моѧ̀. въ землѝ пꙋ́стѣ и҆ не прохо́днѣ и҆ без̾во́днѣ. Та́кѡ во ст҃ѣ́мъ ꙗ҆ви́хсѧ тебѣ̀ ви́дѣти си́лꙋ твою̀, и҆ сла́вꙋ твою̀. Ꙗ҆́кѡ лꙋ́чше млⷭ҇ть твоѧ̀ па́че живо́тъ, ᲂу҆стнѣ̀ моѝ похвали́тѣ тѧ̀. Та́кѡ бл҃гословлю́ тѧ въ животѣ̀ мое́мъ, ѡ҆ и҆́мени твое́мъ воз̾дежꙋ̀ рꙋ́цѣ моѝ. Ꙗ҆́кѡ ѿ́ тꙋка и҆ ма́сти и҆спо́лнисѧ дш҃а моѧ̀, и҆ ᲂу҆стнѣ̀ ра́дости восхва́лѧтъ тѧ̀ ᲂу҆ста̀ моѧ̀. А҆́ще помина́хъ тѧ на посте́ли мое́й, на ᲂу҆́тренихъ поꙋча́хсѧ в̾ тѧ̀. Ꙗ҆́кѡ бы́сть помо́щникъ мо́й, и҆ в̾ кро́вѣ крылꙋ̀ твое́ю воз̾ра́дꙋюсѧ. Прильпѐ дш҃а моѧ̀ по тебѣ̀, мене́ же прїѧ́тъ десни́ца твоѧ̀. Ті́и же в̾сꙋ́е и҆ска́ша дш҃ꙋ мою̀, вни́дꙋтъ въ преи҆спо́днѧѧ землѝ. Предадѧ́тсѧ в̾ рꙋ́ки ѻ҆рꙋ́жїю, ча́сти ли́совомъ бꙋ́дꙋтъ. Цр҃ь же воз̾весели́тсѧ ѡ҆́ бз҃ѣ, похва́литсѧ всѧ́къ клены́исѧ и҆́мъ. Ꙗ҆́кѡ загради́шасѧ ᲂу҆ста̀ глаго́лющихъ не пра́вдꙋ.</p>

<p><red>ѱл҃о́мъ дв҃довъ, ѯ҃г.</red></p>

<p><red>О</red>у҆слы́ши бж҃е моли́твꙋ мою̀, внегда̀ моли́тимисѧ к̾ тебѣ̀, ѿ́ страха вра́жїѧ и҆змѝ дш҃ꙋ мою̀. Покры́й мѧ ѿ со́нма лꙋка́внꙋющихъ, и҆ ѿ мно́жества дѣ́лающихъ не пра́вдꙋ. И҆́же и҆з̾ѡ҆стри́ша ꙗ҆́кѡ ѻ҆рꙋ́жїе ꙗ҆зы́ки своѧ̀, напрѧго́ша лꙋ́къ сво́й ве́щь го́рькꙋ. Сострѣлѧ́ти въ та́йныхъ непоро́чна. внеза́пꙋ сострѣлѧ́ютъ є҆гѡ̀, и҆ не ᲂу҆боѧ́тсѧ. Оу҆тверди́ша себѣ̀ сло́во лꙋка́во, повѣ́даша скры́ти сѣ́ть. рѣ́ша, кто̀ ᲂу҆́зритъ и҆́хъ; И҆спыта́ша без̾зако́нїе, и҆счезо́ша и҆спыта́ющїи и҆спыта́нїѧ. пристꙋ́питъ человѣ́къ, и҆ се́рдце глꙋбоко̀, и҆ воз̾несе́тсѧ бг҃ъ. Стрѣ́лы младе́нецъ бы́ша ꙗ҆́звы и҆́хъ, и҆ и҆знемого́ша в̾ ни́хъ ꙗ҆зы́цы и҆́хъ. Смꙋти́шасѧ всѝ ви́дѧщїи и҆́хъ, и҆ ᲂу҆боѧ́сѧ всѧ́къ чл҃къ. И҆ воз̾вѣсти́ша дѣ́ла бж҃їѧ, и҆ творе́нїѧ є҆гѡ̀ разꙋмѣ́ша. Воз̾весели́тсѧ пра́ведникъ ѡ҆́ гдⷭ҇ѣ, и҆ ᲂу҆пова́етъ на́нь. и҆ похва́лѧтсѧ всѝ пра́вїи се́рдцемъ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

</document>