<document xmlns="http://www.ponomar.net/culiturgical">
<p>П<red>о соверше́нїи же нѣ́коликихъ каѳи́смъ, и҆лѝ всего̀ ѱалтырѧ̀, и҆ пѣ́сней, д</red>осто́йнѡ є҆́сть. <red>и҆</red>лѝ ѡ҆ тебѣ̀ ра́дꙋетсѧ. <red>и҆ т</red>рⷭ҇то́е, и҆ по ѻ҆́ч҃е на́шъ. <red>тропарѝ. гла́съ, ѕ҃. П</red>оми́лꙋй на́съ гдⷭ҇и, поми́лꙋй на́съ. всѧ́когѡ бо ѿвѣ́та недоꙋмѣ́юще, сїю́ ти моли́твꙋ ꙗ҆́кѡ влⷣцѣ грѣ́шнїи рабѝ твоѝ прино́симъ. поми́лꙋй на́съ гдⷭ҇и, поми́лꙋй на́съ. <red>сла́ва. Ч</red>естно́е проро́ка твоегѡ̀ гдⷭ҇и торжество̀, нб҃о цр҃ковь показа̀. с̾ чл҃ки ликꙋ́ютъ а҆́нг҃ли. тогѡ̀ мл҃твами хрⷭ҇тѐ бж҃е, в̾ ми́рѣ ᲂу҆пра́ви живо́тъ на́шъ, да пое́мъ тѝ, а҆ллилꙋ́їѧ. <red>и҆ ны́нѣ. М</red>но́гаѧ премно́жества мои́хъ бцⷣе согрѣше́нїи. къ тебѣ̀ прибѣго́хъ пречи́стаѧ, спасе́нїѧ тре́бꙋѧ, посѣтѝ болѣ́знꙋющꙋю мою̀ дш҃ꙋ. и҆ молѝ сн҃а своегѡ̀ и҆ бг҃а на́шегѡ, пода́ти мѝ ѡ҆ставле́нїе, и҆́хже содѣ́ѧхъ ѕлѣ̀, є҆ди́на бл҃гослове́ннаѧ. <red>та́же, г</red>дⷭ҇и поми́лꙋй, м҃. <red>и҆ покло́новъ, ѕ҃і, с̾ мл҃твою ст҃а́гѡ є҆фре́ма: Г</red>дⷭ҇и и҆ влⷣко животꙋ̀ моемꙋ̀, дꙋ́хъ ᲂу҆ны́нїѧ и҆ небреже́нїѧ, сребролю́бїѧ и҆ праз̾дносло́вїѧ, ѿженѝ ѿ менѐ. <red>покло́н̾. Д</red>х҃ъ же цѣломꙋ́дрїѧ и҆ смире́нїѧ, терпѣ́нїѧ, и҆ любвѐ, да́рꙋй ми рабꙋ̀ твоемꙋ̀. <red>покло́н̾. Е҆́</red>й гдⷭ҇и цр҃ю да́ждь мѝ зрѣ́ти моѧ̀ согрѣше́нїѧ, и҆ є҆́же не ѡ҆сꙋжа́ти бра́та моегѡ̀, ꙗ҆́кѡ бл҃гослове́нъ є҆сѝ во́ вѣки, а҆ми́нь. <red>покло́н̾.</red></p>

<p><red>и҆ про́чихъ покло́новъ, в҃і. глаго́люще в̾ себѣ̀: г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ̀ грѣ́шнаго. <red>покло́н̾. б</red>ж҃е млⷭ҇тивъ бꙋ́ди мнѣ̀ грѣ́шномꙋ. <red>покло́н̾. б</red>ж҃е ѡ҆чи́сти грѣхѝ моѧ̀, и҆ поми́лꙋй мѧ. <red>покло́н̾. с</red>озда́выи мѧ̀ гдⷭ҇и, поми́лꙋй. <red>покло́н̾. б</red>ез̾ числа̀ согрѣши́хъ, гдⷭ҇и прости́ мѧ. <red>покло́н̾.</red></p>

<p><red>та́же: Г</red>дⷭ҇и и҆ влⷣко животꙋ̀ моемꙋ̀, дꙋ́хъ ᲂу҆ны́нїѧ и҆ небреже́нїѧ, сребролю́бїѧ и҆ праз̾дносло́вїѧ, ѿженѝ ѿ менѐ. Дх҃ъ же цѣломꙋ́дрїѧ и҆ смире́нїѧ, терпѣ́нїѧ, и҆ любвѐ, да́рꙋй ми рабꙋ̀ твоемꙋ̀.Е҆́й гдⷭ҇и цр҃ю да́ждь мѝ зрѣ́ти моѧ̀ согрѣше́нїѧ, и҆ є҆́же не ѡ҆сꙋжа́ти бра́та моегѡ̀, ꙗ҆́кѡ бл҃гослове́нъ є҆сѝ во́ вѣки, а҆ми́нь. <red>покло́нъ.</red></p>

<p><red>посе́мъ гл҃и, моли́твꙋ сїю̀, со внима́нїемъ. М</red>ногомлⷭ҇тиве, и҆ преми́лостиве гдⷭ҇и, и҆ всего̀ добра̀ да́телю чл҃колю́бче, и҆ всеѧ̀ вселе́нныѧ цр҃ю многои҆мени́тыи, влⷣко и҆ гдⷭ҇и, ни́щь и҆ ᲂу҆бо́гъ є҆́смь а҆́зъ, дерза́ю призыва́ти, чꙋ́дное и҆ стра́шное и҆ ст҃о́е и҆́мѧ твоѐ, є҆го́же всѧ̀ тва́рь нбⷭ҇ныхъ си́лъ, со́ страхомъ трепе́щꙋтъ. ни́зꙋ на землѝ, неи҆зрече́ннаго своегѡ̀ чл҃колю́бїѧ смотре́нїе ᲂу҆диви́лъ є҆сѝ, посла́нїемъ возлю́бленнаго своегѡ̀ ѻ҆́трока. є҆го́же ѿ без̾нача́льныхъ нѣ́дръ своеѧ̀ ѻ҆те́ческїѧ сла́вы, неразлꙋ́чнымъ бжⷭ҇твомъ ѿры́гнꙋ, да чл҃ки со а҆́нг҃лы во є҆ди́нъ соста́въ ᲂу҆стро́итъ. Помѧнѝ гдⷭ҇и моегѡ̀ ᲂу҆ны́нїѧ смире́нїе, и҆́же ка́лъ є҆́смь и҆ пе́рсть, тебѐ не и҆з̾гл҃аннаго свѣ́та призыва́ю, и҆́же не́мощною пло́тїю ѡ҆бложе́нъ, ю҆́же млⷭ҇тивнѣ сло́во твоѐ понесѐ, и҆ сме́ртїю свое́ю ѿ рабо́ты вра́жїѧ свободи́лъ є҆́сть дш҃а на́ша. да ѻ҆́бщники всѧ̀, и҆́же вѣ́рою ꙗ҆ре́мъ рабо́ты твоеѧ̀ на сѧ̀ взе́мшїѧ, сла́вы твоеѧ̀ сподо́битъ и҆́хъ, ѿ неѧ́ же сатана̀ льсти́выи ѿпадѐ. поми́лꙋй мѧ ѡ҆мраче́ннаго грѣхо́вными по́мыслы, воз̾ведѝ ᲂу҆́мъ мо́й ᲂу҆да́вленыи те́рнїемъ лѣ́ности, и҆ лѧди́ною непоко́рства. ᲂу҆твердѝ срⷣце моѐ по тебѣ̀ горѣ́ти, ѻ҆чи́ма мои́ма и҆сто́чникъ сле́зъ послѝ. и҆ на коне́цъ и҆схо́да дш҃и моеѧ̀, сотвори́ мѧ беспоро́чна своегѡ̀ ᲂу҆го́дника, наставлѧ́ѧ мѧ к̾ тебѣ̀ под̾виза́тисѧ ᲂу҆се́рднѡ. Помѧнѝ гдⷭ҇и роди́тели моѧ̀ милосе́рдїемъ сѝ, и҆ всѧ̀ бли́жнїѧ моѧ̀, и҆ бра́тїю, и҆ дрꙋ́ги и҆ сосѣ́ды, и҆ всѧ̀ правосла́вныѧ хрⷭ҇тїа́ны. и҆ спаси́ мѧ моли́твами всѣ́хъ ст҃ы́хъ. и҆ прїимѝ в̾ че́сть сїѧ̀ ѱалмы̀ и҆ моли́твы, ꙗ҆́же глаго́лахъ пред̾ тобо́ю за сѧ̀, и҆ неме́рзко ти бꙋ́ди со воз̾дыха́нїемъ моле́нїе сѐ. ꙗ҆́кѡ ми́лостивъ сы́и и҆ чл҃колю́бецъ, и҆ тебѐ без̾нача́льнаго ѻ҆ц҃а сла́вимъ, съ є҆диноро́днымъ ти сн҃омъ, и҆ со ст҃ы́мъ дх҃омъ, ны́нѣ и҆ при́снѡ и҆ во́ вѣки вѣкѡ́мъ, а҆ми́нь.</p>

<p><red>посе́м̾: ч</red>тⷭ҇нѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́ем̾. <red>покло́н̾.</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ. <red>покло́н̾. И҆</red> ны́нѣ и҆ при́снѡ и҆ во́ вѣки вѣкѡ́мъ, а҆ми́нь. <red>покло́н̾. Г</red>дⷭ҇и поми́лꙋй, гдⷭ҇и поми́лꙋй, гдⷭ҇и бл҃гословѝ. <red>покло́н̾.</red></p>

<p><red>а҆́</red>ще по́пъ, конча́етъ сщ҃е́ннически. <red>а҆́</red>ще ли просты́и, конча́етъ си́це: <red>Г</red>дⷭ҇и і҆с҃е хрⷭ҇тѐ сн҃е бж҃їи, мл҃твъ ра́ди пречⷭ҇тыѧ ти мт҃ре. си́лою честна́гѡ и҆ животворѧ́щагѡ крⷭ҇та̀, и҆ ст҃ы́хъ нбⷭ҇ныхъ си́лъ беспло́тныхъ, и҆ прпⷣбныхъ и҆ бг҃оно́сныхъ ѻ҆ц҃ъ на́шихъ, и҆ ст҃а́гѡ проро́ка дв҃да, и҆ всѣ́хъ ст҃ы́хъ, поми́лꙋй и҆ спаси́ мѧ грѣ́шнаго, ꙗ҆́кѡ бл҃гъ и҆ чл҃колю́бецъ.</p>

</document>