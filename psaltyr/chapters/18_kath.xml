<document xmlns="http://www.ponomar.net/culiturgical">
<p><red>каѳи́сма, и҃і. ѱл҃о́мъ дв҃довъ, рѳ҃і.</red></p>

<p><red>К</red>о́ гдⷭ҇ꙋ внегда̀ скорбѣ́хъ воз̾ва́хъ, и҆ ᲂу҆слы́ша мѧ. Гдⷭ҇и и҆зба́ви дш҃ꙋ мою̀ ѿ ᲂу҆сте́нъ не пра́веденъ, и҆ ѿ ꙗ҆зы́ка льсти́ва. Что̀ да́стсѧ тебѣ̀; и҆лѝ что̀ приложи́тсѧ тѝ к̾ ꙗ҆зы́кꙋ льсти́вꙋ. Стрѣ́лы си́льнагѡ и҆з̾ѡ҆щрены̀, съ ᲂу҆́гльми пꙋсты́нными. Оу҆вы̀ мнѣ̀, ꙗ҆́кѡ прише́льствїе моѐ ᲂу҆да́лисѧ. всели́хсѧ съ се́лы кида́рскими. Мно́гѡ прише́льствова дш҃а моѧ̀. Съ ненави́дѧщими ми́ра, бѣ́хъ ми́ренъ. є҆гда̀ гл҃ахъ и҆́мъ, борѧ́хꙋ мѧ тꙋ́не.</p>

<p><red>ѱл҃о́мъ дв҃довъ, р҃к.</red></p>

<p><red>В</red>оз̾ведо́хъ ѻ҆́чи моѝ в̾ го́ры, ѿ ню́дꙋ же прїи́детъ по́мощь моѧ̀. По́мощь моѧ̀ ѿ́ гдⷭ҇а, сотво́ршагѡ нб҃о и҆ зе́млю. Не да́ждь во смѧте́нїе ногѝ твоеѧ̀, нижѐ воз̾дре́млетъ хранѧ́и тѧ̀. Сѐ не воз̾дре́млетъ ни ᲂу҆́снетъ хранѧ́и і҆и҃лѧ. Гдⷭ҇ь сохрани́тъ тѧ, гдⷭ҇ь покро́въ тво́й на́ рꙋкꙋ деснꙋ́ю твою̀. Во́ дне со́лнце не ѡ҆жже́тъ тебѐ, ни лꙋна̀ но́щїю. Гдⷭ҇ь сохрани́тъ тѧ ѿ всѧ́когѡ ѕла̀, сохрани́тъ дш҃ꙋ твою̀ гдⷭ҇ь. Гдⷭ҇ь сохрани́тъ вхожде́нїе твоѐ, и҆ и҆схожде́нїе твоѐ, ѿ ны́нѣ и҆ до́ вѣка.</p>

<p><red>ѱл҃о́мъ дв҃довъ, рк҃а.</red></p>

<p><red>В</red>оз̾весели́хсѧ ѡ҆ ре́кшихъ мнѣ̀, в̾ до́мъ гдⷭ҇нь вни́демъ. Стоѧ́ще бѧ́хꙋ но́ги на́ша, во дво́рѣхъ твои́хъ і҆єрⷭ҇ли́ме. </p>

<p>єрⷭ҇ли́мъ зи́ждемъ ꙗ҆́кѡ гра́дъ, є҆мꙋ́же прича́стїе є҆гѡ̀ вкꙋ́пѣ. Та́мѡ бо взыдо́ша колѣ́на, колѣ́на гдⷭ҇нѧ свидѣ́нїе і҆и҃лево, и҆сповѣ́датисѧ и҆́мени гдⷭ҇ню. Ꙗ҆́кѡ тꙋ̀ сѣдо́ша престо́ли на сꙋдѣ̀, престо́ли в̾ домꙋ̀ дв҃довѣ. Вопроси́те же ꙗ҆́же ѡ҆́ мирѣ і҆єрⷭ҇ли́мꙋ и҆ ѻ҆би́лїе лю́бѧщимъ тѧ̀. Бꙋ́ди же ми́ръ в̾ си́лѣ твое́й, и҆ ѻ҆би́лїе в̾ столпꙋ̀ стѣна́хъ твои́хъ. Ра́ди бра́тїи мои́хъ, и҆ бли́жнихъ мои́хъ, глаго́лахъ ᲂу҆́бѡ ми́ръ ѡ҆ тебѣ̀. До́мꙋ ра́ди гдⷭ҇а бг҃а на́шегѡ, взыска́хъ блага́ѧ тебѣ̀.</p>

<p><red>ѱл҃о́мъ дв҃довъ, рк҃в.</red></p>

<p><red>К</red>ъ тебѣ̀ воз̾ведо́хъ ѻ҆́чи моѝ, живꙋ́щемꙋ на́ нб҃си. Сѐ ꙗ҆́кѡ ѻ҆́чи ра́бъ в̾ рꙋ́кꙋ госпо́дїи свои́хъ. ꙗ҆́кѡ ѻ҆́чи рабы́ни в̾ рꙋкꙋ̀ госпожѝ своеѧ̀. Та́кѡ ѻ҆́чи на́ши ко́ гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀. Поми́лꙋй на́съ гдⷭ҇и, поми́лꙋй на́съ. ꙗ҆́кѡ помно́гꙋ и҆спо́лнихомсѧ ᲂу҆ничиже́нїѧ. Помно́гꙋ и҆спо́лнисѧ дш҃а на́ша, ᲂу҆ничиже́нїе гобзꙋ́ющихъ, и҆ ᲂу҆ничиже́нїе горды́мъ.</p>

<p><red>ѱл҃о́мъ дв҃довъ, рк҃г.</red></p>

<p><red>Ꙗ҆́</red>кѡ а҆́ще не бы̀ гдⷭ҇ь въ на́съ, да рече́тъ ᲂу҆́бѡ і҆и҃ль, ꙗ҆́кѡ а҆́ще не бы̀ гдⷭ҇ь въ на́съ. Внегда̀ воста́ти чл҃кѡмъ на ны̀, ᲂу҆́бѡ жи́вы поже́рли бы́ша на́съ. Внегда̀ прогнѣ́ватисѧ ꙗ҆́рости и҆́хъ на ны̀, ᲂу҆́бѡ вода̀ потопи́ла бы на́съ. Пото́къ пре́йде дш҃а на́ша. ᲂу҆́бѡ пре́йде дш҃а на́ша во́дꙋ не постоѧ́ннꙋю. Бл҃гослове́нъ гдⷭ҇ь, и҆́же неда́стъ на́съ в̾ лови́твꙋ зꙋбо́мъ и҆́хъ. Дш҃а на́ша ꙗ҆́кѡ пти́ца и҆зба́висѧ ѿ сѣ́ти ловѧ́щихъ, сѣ́ть сокрꙋши́сѧ, и҆ мы̀ и҆зба́влени бы́хомъ. По́мощь на́ша во́ и҆мѧ гдⷭ҇не, сотво́ршагѡ не́бо и҆ зе́млю. <red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, рк҃д.</red></p>

<p><red>Н</red>адѣ́ющїисѧ на́ гдⷭ҇а, ꙗ҆́кѡ гора̀ сїѡ́нъ, не под̾ви́житсѧ во́ вѣки живы́и во і҆єрⷭ҇ли́мѣ. Го́ры ѻ҆́крестъ є҆гѡ̀, и҆ гдⷭ҇ь ѻ҆́крестъ люде́й свои́хъ, ѿ ны́нѣ и҆ до́ вѣка. Ꙗ҆́кѡ не ѡ҆ста́витъ гдⷭ҇ь жезла̀ грѣ́шныхъ, на жре́бїи пра́ведныхъ. ꙗ҆́кѡ да не про́стрꙋтъ пра́веднїи в̾ без̾зако́нїи рꙋ́къ свои́хъ. Оу҆блажѝ гдⷭ҇и бл҃ги́мъ и҆ пра́вымъ срⷣцемъ. Оу҆клонѧ́ющїѧжесѧ въ развраще́нїе, ѿведе́тъ гдⷭ҇ь съ творѧ́щими без̾зако́нїе, ми́ръ на і҆и҃лѧ.</p>

<p><red>ѱл҃о́мъ дв҃довъ, рк҃є.</red></p>

<p><red>В</red>негда̀ воз̾врати́тъ гдⷭ҇ꙋ плѣ́нъ сїѡ́нь, бы́хомъ ꙗ҆́кѡ ᲂу҆тѣ́шени. Тогда̀ и҆спо́лнишасѧ ра́дости ᲂу҆ста̀ на́ша, и҆ ꙗ҆зы́къ на́шъ весе́лїѧ. Тогда̀ рекꙋ́тъ во ꙗ҆зы́цѣхъ, воз̾вели́чилъ є҆́сть гдⷭ҇ь сотвори́ти с̾ ни́ми. Воз̾вели́чилъ є҆́сть гдⷭ҇ь сотвори́ти с̾ на́ми, бы́хомъ веселѧ́щесѧ. Воз̾вратѝ гдⷭ҇и плѣне́нїе на́ше, ꙗ҆́кѡ пото́ки ю҆́гомъ. Сѣ́ющїи слеза́ми, ра́достїю по́жнꙋтъ. Ходѧ́щїи хожда́хꙋ, и҆ пла́кахꙋсѧ, мета́юще сѣ́мена своѧ̀. грѧдꙋ́ще же прїи́дꙋтъ ра́достїю взе́млюще рꙋкоѧ́ти своѧ̀.</p>

<p><red>ѱл҃о́мъ дв҃довъ, рк҃ѕ.</red></p>

<p><red>А҆́</red>ще не гдⷭ҇ь сози́ждетъ до́мꙋ, в̾сꙋ́е трꙋди́шасѧ зи́ждꙋщїи. а҆́ще не гдⷭ҇ь сохрани́тъ гра́дъ, в̾сꙋ́е бдѧ̀ стрегі́и. Всꙋ́е ва́мъ є҆́сть ᲂу҆́треневати. воста́нѣте по сѣда́нїи ꙗ҆дꙋ́щїи хлѣ́бъ болѣ́зни. внегда̀ да́стъ воз̾лю́бленнымъ свои́мъ со́нъ. Сѐ достоѧ́нїе гдⷭ҇не сы́нове, мзда̀ плода̀ чре́внѧгѡ. Ꙗ҆́кѡ стрѣ́лы в̾ рꙋцѣ̀ си́льнагѡ, та́кѡ сы́нове ѿѧ́тыхъ. Бл҃же́нъ и҆́же и҆спо́лнитъ жела́нїе своѐ ѿ ни́хъ. Не постыдѧ́тсѧ є҆гда̀ глаго́лютъ враго́мъ свои́мъ во вратѣ́хъ.</p>

<p><red>ѱл҃о́мъ дв҃довъ, рк҃з.</red></p>

<p><red>Б</red>л҃же́ни всѝ боѧ́щїисѧ гдⷭ҇а, ходѧ́щїи в̾ пꙋте́хъ є҆гѡ̀. Трꙋды̀ пло́дъ свои́хъ снѣ́си. бл҃же́нъ є҆сѝ, и҆ добро̀ тебѣ̀ бꙋ́детъ. жена̀ твоѧ̀, ꙗ҆́кѡ лоза̀ плодови́та во страна́хъ до́мꙋ твоегѡ̀. Сы́нове твоѝ, ꙗ҆́кѡ новосажде́на ма́слина, ѻ҆́крестъ трапе́зы твоеѧ̀. Сѐ та́кѡ бл҃гослови́тсѧ чл҃къ боѧ́исѧ гдⷭ҇а. Бл҃гослови́тъ тѧ гдⷭ҇ь ѿ сїѡ́на, и҆ ᲂу҆́зриши бл҃га́ѧ і҆єрⷭ҇ли́мꙋ, всѧ̀ днѝ живота̀ твоегѡ̀. И҆ ᲂу҆́зриши сы́ны сыно́въ твои́хъ, ми́ръ на і҆и҃лѧ.</p>

<p><red>ѱл҃о́мъ дв҃довъ, рк҃и.</red></p>

<p><red>М</red>но́жицею бра́шасѧ со мно́ю ѿ ю҆́ности моеѧ̀, да рече́тъ ᲂу҆́бѡ і҆и҃ль. Мно́жицею бра́шасѧ со мно́ю ѿ ю҆́ности моеѧ̀, и҆́бо не премого́ша мѧ. На хребтѣ̀ мое́мъ дѣ́лаша грѣ́шницы, ᲂу҆да́лиша без̾зако́нїѧ своѧ̀. Гдⷭ҇ь пра́веденъ ссѣчѐ вы́ѧ грѣ́шникомъ. да постыдѧ́тсѧ и҆ воз̾вратѧ́тсѧ вспѧ́ть, всѝ ненави́дѧщїи сїѡ́на. Да бꙋ́дꙋтъ ꙗ҆́кѡ трава̀ на зда́нїихъ, ꙗ҆́же пре́жде восторже́нїѧ и҆́зсше. Ꙗ҆́же не и҆спо́лни рꙋкѝ своеѧ̀ жнѧ́и, и҆ ло́на своегѡ̀ рꙋкоѧ́ти собира́ѧи. И҆ не рѣ́ша ми́мѡ ходѧ́щїи, бл҃гослове́нїе гдⷭ҇не на вы̀. бл҃гослови́хомъ вы̀ во́ и҆мѧ гдⷭ҇не. <red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, рк҃ѳ.</red></p>

<p><red>И҆</red>з̾ глꙋбины̀ воз̾ва́хъ к̾ тебѣ̀ гдⷭ҇и,гдⷭ҇и ᲂу҆слы́ши гла́съ мо́й. Бꙋ́дѣтѣ ᲂу҆́ши твоѝ, вне́млющѣ гла́съ моли́твы моеѧ̀. А҆́ще без̾зако́нїѧ на́зриши гдⷭ҇и, гдⷭ҇и кто̀ постои́тъ.ꙗ҆́кѡ ѿ тебѐ ѡ҆чище́нїе є҆́сть. И҆́мене ра́ди твоегѡ̀ потерпѣ́хъ тѧ гдⷭ҇и. потерпѣ̀ дш҃а моѧ̀ в̾ сло́во твоѐ, ᲂу҆пова̀ дш҃а моѧ̀ на́ гдⷭ҇а. Ѿ стра́жа ᲂу҆́тренѧѧ до́ нощи, ѿ стра́жа ᲂу҆́тренѧѧ, да ᲂу҆пова́етъ і҆и҃ль на́ гдⷭ҇а. Ꙗ҆́кѡ ѿ́ гдⷭ҇а млⷭ҇ть, и҆ мно́го ѿ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ без̾зако́нїи є҆гѡ̀.</p>

<p><red>ѱл҃о́мъ дв҃довъ, р҃л.</red></p>

<p><red>Г</red>дⷭ҇и не воз̾несе́сѧ срⷣце моѐ, ни воз̾несо́стѣсѧ ѻ҆́чи моѝ. ни ходи́хъ в̾ вели́кихъ, ни в̾ ди́вныхъ па́че менѐ. А҆́ще не смире́нѡ мꙋ́дрствовахъ, но воз̾несо́хъ дш҃ꙋ мою̀. ꙗ҆́кѡ ѿдое́ное на ма́терь свою̀, та́кѡ воз̾да́си на́ дш҃ꙋ мою̀. Да ᲂу҆пова́етъ і҆зра́иль на́ гдⷭ҇а, ѿ ны́нѣ и҆ до́ вѣка.</p>

<p><red>ѱл҃о́мъ дв҃довъ, рл҃а.</red></p>

<p><red>П</red>омѧнѝ гдⷭ҇и дв҃да, и҆ всю̀ кро́тость є҆гѡ̀. Ꙗ҆́кѡ клѧ́тсѧ гдⷭ҇ви, ѡ҆бѣща́сѧ бг҃ꙋ і҆а́кѡвлю. А҆́ще вселю́сѧ в̾ селе́нїе до́мꙋ моегѡ̀, лѝ взы́дꙋ на ѻ҆́дръ посте́ли моеѧ̀. А҆́ще да́мъ со́нъ ѻ҆чи́ма мои́ма, и҆ вѣ́кома мои́ма дрема́нїе, и҆ поко́й скранїѧ́мъ мои́мъ. До́ндеже ѡ҆брѧ́щꙋ мѣ́сто гдⷭ҇ви, селе́нїе бг҃ꙋ і҆а́кѡвлю. Сѐ слы́шахомъ ѧ҆̀ во є҆фра́ѳѣ, ѡ҆брѣто́хомъ ѧ҆̀ въ по́лихъ дꙋбра́вы. Вни́демъ въ селе́нїѧ є҆гѡ̀, поклони́мсѧ на мѣ́стѣ и҆дѣ́же стоѧ́стѣ но́зѣ є҆гѡ̀. Воскрⷭ҇нѝ гдⷭ҇и в̾ поко́й тво́й. ты̀ и҆ кїѡ́тъ ст҃ы́ни твоеѧ̀. Сщ҃е́нницы твоѝ ѡ҆блекꙋ́тсѧ пра́вдою, и҆ преподо́бнїи твоѝ воз̾ра́дꙋютсѧ. Дв҃да ра́ди раба̀ твоегѡ̀, не ѿвратѝ лицѐ пома́заннагѡ своегѡ̀. Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. ѿ плода̀ чре́ва твоегѡ̀, посаждꙋ̀ на престо́лѣ твое́мъ. А҆́ще сохранѧ́тъ сы́нове твоѝ завѣ́тъ мо́й, и҆ свидѣ́нїѧ моѧ̀ сїѧ̀ ꙗ҆́же наꙋчꙋ̀ и҆́хъ. и҆ сы́нове и҆́хъ до́ вѣка сѧ́дꙋтъ на прⷭ҇то́лѣ твое́мъ. Ꙗ҆́кѡ и҆збра̀ гдⷭ҇ь сїѡ́на, и҆ и҆зво́ли и҆̀ в̾ жили́ще себѣ̀. Сѐ поко́й мо́й в̾ вѣ́къ вѣ́ка, здѣ̀ вселю́сѧ ꙗ҆́кѡ и҆зво́лихъ и҆̀. Лови́твꙋ є҆гѡ̀ бл҃госло́вствꙋѧ бл҃гословлю̀, ни́щїѧ є҆гѡ̀ насы́щꙋ хлѣ́ба. Сщ҃е́нники є҆гѡ̀ ѡ҆блекꙋ̀ во спасе́нїе, и҆ прпⷣбнїи є҆гѡ̀ ра́достїю воз̾ра́дꙋютсѧ. Тꙋ̀ воз̾ращꙋ̀ ро́гъ дв҃дови, ᲂу҆гото́вахъ свѣти́льникъ пома́занномꙋ моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на не́мже процвѣте́тъ ст҃ы́нѧ моѧ̀.</p>

<p><red>ѱл҃о́мъ дв҃довъ, рл҃в.</red></p>

<p><red>С</red>ѐ что̀ добро̀, и҆лѝ что̀ красно̀; но є҆́же жи́ти бра́тїи вкꙋ́пѣ. Ꙗ҆́кѡ мѵ́ро на главꙋ̀ сходѧ́щее на́ брадꙋ, бра́дꙋ а҆арѡ́ню. сходѧ́щее на ѻ҆ме́ты ѻ҆де́жды є҆гѡ̀. Ꙗ҆́кѡ роса̀ а҆єрмѡ́нскаѧ сходѧ́щаѧ на́ горы сїѡ́нскїѧ. ꙗ҆́кѡ тꙋ̀ заповѣ́да гдⷭ҇ь блгⷭ҇ве́нїе, и҆ живо́тъ до́ вѣка.</p>

<p><red>ѱл҃о́мъ дв҃довъ, рл҃г.</red></p>

<p><red>С</red>ѐ ны́нѣ бл҃гослови́те гдⷭ҇а всѝ рабѝ гдⷭ҇ни, стоѧ́щїи в̾ хра́мѣ гдⷭ҇ни, во дво́рѣхъ до́мꙋ бг҃а на́шегѡ. Въ но́щехъ воз̾дѣжи́те рꙋ́ки ва́ша во ст҃а́ѧ, и҆ бл҃гослови́те гдⷭ҇а. бл҃гослови́тъ тѧ гдⷭ҇ь ѿ сїѡ́на, сотвори́выи нб҃о и҆ зе́млю.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

</document>