=каѳи́сма, д҃і. ѱл҃о́мъ дв҃довъ, р҃а.=

~Гдⷭ҇и, ᲂу҆слы́ши мл҃твꙋ мою̀, и҆ во́пль мо́й к̾ тебѣ̀ да прїи́детъ. Не ѿвратѝ лица̀ твоегѡ̀ ѿ менѐ. во́ньже де́нь а҆́ще скорблю̀, приклонѝ ко мнѣ̀ ᲂу҆́хо твоѐ. во́ньже де́нь а҆́ще призовꙋ́ тѧ, ско́рѡ ᲂу҆слы́ши мѧ. Ꙗ҆́кѡ и҆счезо́ша ꙗ҆́кѡ ды́мъ дні́е моѝ, и҆ ко́сти моѧ̀ ꙗ҆́кѡ сꙋши́ло сосхо́шасѧ. Оу҆ѧ́звенъ бы́хъ ꙗ҆́кѡ трава̀, и҆ и҆́з̾сше срⷣце моѐ, ꙗ҆́кѡ забы́хъ снѣ́сти хлѣ́бъ мо́й. Ѿѓласа воз̾дыха́нїѧ моегѡ̀, прильпѐ ко́сть моѧ̀ пло́ти мое́й. Оу҆подо́бихсѧ неѧ́сыти пꙋсты́нномꙋ, бы́хъ ꙗ҆́кѡ нощны́и вра́нъ на ны́рищи. Забдѣ́хъ, и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀. Ве́сь де́нь поноша́хꙋ ми вразѝ моѝ. и҆ хва́лѧщїи мѧ, мно́ю кленѧ́хꙋсѧ. Занѐ пе́пелъ ꙗ҆́кѡ хлѣ́бъ ꙗ҆дѧ́хъ, и҆ питїѐ моѐ съ пла́чемъ растворѧ́хъ. Ѿ лица̀ гнѣ́ва твоегѡ̀, и҆ ꙗ҆́рости твоеѧ̀, ꙗ҆́кѡ возне́съ низве́рже мѧ. Дні́е моѝ ꙗ҆́кѡ сѣ́нь ᲂу҆клони́шасѧ, и҆ а҆́зъ ꙗ҆́кѡ сѣ́но и҆з̾схо́хъ. Ты́же гдⷭ҇и во́ вѣки пребыва́еши, и҆ па́мѧть твоѧ̀ в̾ ро́дъ и҆ ро́дъ. Ты̀ воскре́съ ᲂу҆ще́дриши сїѡ́на, ꙗ҆́кѡ вре́мѧ ᲂу҆ще́дрити є҆гѡ̀, ꙗ҆́кѡ прїи́де вре́мѧ. Ꙗ҆́кѡ бл҃говоли́ша рабѝ твоѝ ка́менїе є҆гѡ̀, и҆ пе́рсть є҆гѡ̀ ᲂу҆ще́дрѧтъ. И҆ ᲂу҆боѧ́тсѧ ꙗ҆зы́цы и҆́мене гдⷭ҇нѧ, и҆ всѝ ца́рїе зе́мстїи сла́вы твоеѧ̀. Ꙗ҆́кѡ сози́ждетъ гдⷭ҇ь сїѡ́на, и҆ ꙗ҆ви́тсѧ в̾ сла́вѣ свое́й. Призрѣ̀ на мл҃твꙋ ᲂу҆бо́гихъ, и҆ не ᲂу҆ничижѝ моле́нїе и҆́хъ. Да напи́шꙋтсѧ сі́и в̾ ро́дъ и҆́нъ, и҆ лю́дїе зи́ждемїи восхва́лѧтъ гдⷭ҇а. Ꙗ҆́кѡ призрѣ̀ с̾ высоты̀ ст҃ы́ѧ своеѧ̀, гдⷭ҇ь с̾ нб҃сѐ на́ землю призрѣ̀. Оу҆слы́шати воз̾дыха́нїѧ ѡ҆кова́нныхъ, раз̾рѣши́ти сы́ны ᲂу҆мерщве́нныхъ. Воз̾вѣсти́ти в̾ сїѡ́нѣ и҆́мѧ гдⷭ҇не, и҆ хвалꙋ̀ є҆гѡ̀ во і҆єрⷭ҇ли́мѣ. Внегда̀ собра́тисѧ лю́демъ в̾кꙋ́пѣ, и҆ ца́рїе рабо́тати гдⷭ҇ви. Ѿвѣща̀ є҆мꙋ̀ на пꙋтѝ крѣ́пости є҆гѡ̀, ᲂу҆ма́ленїе дні́й мои́хъ воз̾вѣсти́ ми. Не воз̾ведѝ менѐ в̾ преполове́нїе дні́й мои́хъ, въ ро́дъ и҆ ро́дъ лѣ́та твоѧ̀. Въ нача́лѣхъ ты̀ гдⷭ҇и зе́млю ѡ҆снова̀, и҆ дѣ́ла рꙋ́къ твои́хъ сꙋ́ть нб҃са̀. Та̀ поги́бнꙋтъ, ты́же пребыва́еши. и҆ всѧ̀ ꙗ҆́кѡ ри́за ѡ҆бветша́ютъ. и҆ ꙗ҆́кѡ ѻ҆де́ждꙋ сві́еши и҆́хъ, и҆ и҆змѣнѧ́тсѧ. Ты́же то́жде є҆сѝ, и҆ лѣ́та твоѧ̀ не ѡ҆скꙋдѣ́ютъ. Сы́нове ра́бъ твои́хъ вселѧ́тсѧ, и҆ сѣ́мѧ и҆́хъ въ вѣ́къ и҆спра́витсѧ.

=ѱл҃о́мъ дв҃довъ, р҃в.=

~Бл҃гословѝ дш҃е моѧ̀ гдⷭ҇а, и҆ всѧ̀ внꙋ́тренѧѧ моѧ̀ и҆́мѧ ст҃о́е є҆гѡ̀. Бл҃гословѝ дш҃е моѧ̀ гдⷭ҇а, и҆ незабыва́й всѣ́хъ воз̾даѧ́нїи є҆гѡ̀. Ѡ҆чища́ющаго всѧ̀ без̾зако́нїѧ твоѧ̀. и҆сцѣлѧ́ющаго всѧ̀ недꙋ́ги твоѧ̀. И҆збавлѧ́ющаго ѿ и҆стлѣ́нїѧ живо́тъ тво́й. вѣнча́ющаго тѧ̀ ми́лостїю и҆ щедро́тами. И҆сполнѧ́ющаго во благи́хъ жела́нїе твоѐ. ѡ҆бнови́тсѧ ꙗ҆́кѡ ѻ҆рлꙋ̀, ю҆́ность твоѧ̀. Творѧ́и млⷭ҇тыню гдⷭ҇ь, и҆ сꙋдьбꙋ̀ всѣ́мъ ѡ҆би́димымъ. Сказа̀ пꙋтѝ своѧ̀ мѡѷсе́ѡви, сыновѡ́мъ і҆и҃левомъ хотѣ́нїѧ своѧ̀. Ще́дръ и҆ млⷭ҇тивъ гдⷭ҇ь, долготерпѣли́въ и҆ многоми́лостивъ. Не до конца̀ прогнѣ́ваетсѧ, ни в̾ вѣ́къ враждꙋ́етъ. не по без̾зако́нїемъ на́шимъ сотвори́лъ є҆́сть на́мъ, ни по грѣхѡ́мъ на́шимъ во́здалъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ᲂу҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Е҆ли́кѡ ѿстоѧ́тъ восто́цы ѿ за́падъ, ᲂу҆да́лилъ є҆́сть ѿ на́съ без̾зако́нїѧ на́ша. Ꙗ҆́коже ще́дритъ ѻ҆ц҃ъ сы́ны, ᲂу҆ще́дритъ гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀ ꙗ҆́кѡ пе́рсть є҆смы̀. Человѣ́къ ꙗ҆́кѡ трава̀, дні́е є҆гѡ̀ ꙗ҆́кѡ цвѣ́тъ се́льныи, та́кѡ ѡ҆цвѣте́тъ. Ꙗ҆́кѡ дх҃ъ про́йдетъ въ не́мъ, и҆ небꙋ́детъ, и҆ не позна́етъ к̾ томꙋ̀ мѣ́ста своегѡ̀. Млⷭ҇ть же гдⷭ҇нѧ ѿ́ вѣка и҆ до́ вѣка на боѧ́щихсѧ є҆гѡ̀. И҆ пра́вда є҆гѡ̀ на сн҃ѣ́хъ сн҃о́въ хранѧ́щихъ завѣ́тъ є҆гѡ̀, и҆ по́мнѧщихъ за́повѣди є҆гѡ̀, твори́ти ѧ҆̀. Гдⷭ҇ь на́ нб҃си ᲂу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Бл҃гослови́те гдⷭ҇а всѝ а҆́нг҃ли є҆гѡ̀, си́льнїи крѣ́постїю творѧ́щїи сло́во є҆гѡ̀, ᲂу҆слы́шати гла́съ слове́съ є҆гѡ̀. Бл҃гослови́те гдⷭ҇а всѧ̀ си́лы є҆гѡ̀, слꙋгѝ є҆гѡ̀ творѧ́щїи во́лю є҆гѡ̀. Бл҃гослови́те гдⷭ҇а всѧ̀ дѣ́ла є҆гѡ̀, на всѧ́комъ мѣ́стѣ влⷣчества є҆гѡ̀, блгⷭ҇вѝ дш҃е моѧ̀ гдⷭ҇а.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, р҃г.=

~Бл҃гословѝ дш҃е моѧ̀ гдⷭ҇а. гдⷭ҇и бж҃е мо́й воз̾вели́чилсѧ є҆сѝ ѕѣлѡ̀. во и҆сповѣ́данїе и҆ в̾ велелѣ́потꙋсѧ ѡ҆блечѐ. Ѡ҆дѣѧ́исѧ свѣ́томъ ꙗ҆́кѡ ри́зою, пропина́ѧи не́бо ꙗ҆́кѡ ко́жꙋ. Покрыва́ѧи вода́ми превы́спренѧѧ своѧ̀. полага́ѧи ѻ҆́блаки на восхожде́нїе своѐ, ходѧ́и на крылꙋ̀ вѣ́треню. Творѧ́и а҆́нг҃лы своѧ̀ дх҃и, и҆ слꙋгѝ своѧ̀ ѻ҆́гнь палѧ́щь. Ѡ҆снова́ѧи зе́млю на тве́рди свое́й, не преклони́тсѧ в̾ вѣ́къ вѣ́ка. Бѣ́здна ꙗ҆́кѡ ри́за ѡ҆дѣѧ́нїе є҆ѧ̀, на гора́хъ ста́нꙋтъ во́ды. Ѿ запреще́нїѧ твоегѡ̀ побѣ́гнꙋтъ, ѿ́ гласа гро́ма твоегѡ̀ ᲂу҆стра́шатсѧ. Восхо́дѧтъ го́ры, и҆ низ̾хо́дѧтъ полѧ̀, в̾ мѣ́сто є҆́же ѡ҆снова́лъ є҆сѝ и҆́мъ. Предѣ́лъ положѝ є҆го́же не пре́йдꙋтъ, нижѐ ѡ҆братѧ́тсѧ покры́ти зе́млю. Посыла́ѧ и҆сто́чники в̾ де́брѣхъ, посредѣ̀ го́ръ про́йдꙋтъ во́ды. Напаѧ́ютъ всѧ̀ ѕвѣ́ри се́льныѧ, ждꙋ́тъ ѻ҆на́гри в̾ жа́ждꙋ свою̀. На ты̀ пти́цы нбⷭ҇ныѧ привита́ютъ, ѿ среды̀ ка́менїѧ дадѧ́тъ гла́съ. Напаѧ́ѧ го́ры ѿ превы́спренихъ свои́хъ, ѿ плода̀ дѣ́лъ твои́хъ насы́титсѧ землѧ̀. Прозѧба́ѧ па́жити скотѡ́мъ, и҆ травꙋ̀ на слꙋ́жбꙋ чл҃кѡмъ, и҆звестѝ хлѣ́бъ ѿ землѝ. И҆ вино̀ весели́тъ срⷣце человѣ́кꙋ. ᲂу҆ма́стити лицѐ є҆ле́ѡмъ. И҆ хлѣ́бъ срⷣце человѣ́кꙋ ᲂу҆крѣпи́тъ. насы́тѧтсѧ древа̀ польска́ѧ, ке́дри лива́н̾стїи и҆́хже є҆сѝ насади́лъ. Тꙋ̀ пти́цы вогнѣ́здѧтсѧ, є҆роді́ево жили́ще ѡ҆блада́етъ и҆́ми. Го́ры высо́кїѧ є҆ле́немъ. ка́мень прибѣ́жище за́ѧцемъ. Сотвори́лъ є҆сѝ лꙋнꙋ̀ во времена̀, со́лнце позна̀ за́падъ сво́й. Положѝ тмꙋ̀ и҆ бы́сть но́щь, в̾ не́йже про́йдꙋтъ всѝ ѕвѣ́рїе дꙋбра́внїи. Ски́мни рыка́юще восхи́тити, и҆ и҆спроси́ти ѿ́ бг҃а пи́щꙋ себѣ̀. Восїѧ̀ сл҃нце и҆ собра́шасѧ, и҆ въ ло́жахъ свои́хъ лѧ́гꙋтъ. И҆зы́детъ чл҃къ на дѣ́ло своѐ, и҆ на дѣ́ланїе своѐ до́ вечера. Ꙗ҆́кѡ воз̾вели́чишасѧ дѣ́ла твоѧ̀ гдⷭ҇и, всѧ̀ премꙋ́дростїю сотвори́лъ є҆сѝ. и҆спо́лнисѧ землѧ̀ тва́ри твоеѧ̀. Сѐ мо́ре вели́ко и҆ простра́нно, тꙋ̀ га́ди и҆́мже нѣ́сть числа̀, живо́тна ма́лаѧ съ вели́кими. Тꙋ̀ кораблѝ препла́ваютъ. ѕмі́й се́й, є҆го́же созда̀ рꙋга́тисѧ є҆мꙋ̀. Всѧ̀ к̾ тебѣ̀ ча́ютъ, да́ти пи́щꙋ и҆́мъ во́ благо вре́мѧ. да́вшꙋ тебѣ̀ и҆́мъ соберꙋ́тъ. Ѿве́рзшꙋ тебѣ̀ рꙋ́кꙋ, всѧ́ческаѧ и҆спо́лнѧтсѧ бл҃гости. Ѿвра́щшꙋ же тебѣ̀ лицѐ воз̾мѧтꙋ́тсѧ. ѿ и҆́меши дх҃и и҆́хъ, и҆ и҆сче́знꙋтъ, и҆ въ пе́рсть свою̀ воз̾вратѧ́тсѧ. По́слеши дх҃ъ сво́й и҆ сози́ждꙋтсѧ, и҆ ѡ҆бнови́ши лицѐ землѝ. Бꙋ́ди сла́ва гдⷭ҇нѧ во́ вѣки. воз̾весели́тсѧ гдⷭ҇ь ѡ҆ дѣ́лѣхъ свои́хъ. Призира́ѧи на́ землю, и҆ творѧ̀ ю҆̀ трѧсти́сѧ. прикаса́ѧсѧ гора́хъ, и҆ воз̾ды́мѧтсѧ. Воспою̀ гдⷭ҇ви в̾ животѣ̀ мое́мъ, пою̀ бг҃ꙋ моемꙋ̀ до́ндеже є҆́смь. Да наслади́тсѧ є҆мꙋ̀ бесѣ́да моѧ̀. а҆́зъ же воз̾веселю́сѧ ѡ҆́ гдⷭ҇ѣ. Сконча́ютсѧ грѣ́шницы ѿ землѝ, и҆ без̾зако́нницы ꙗ҆́кѡ не бы́ти и҆́мъ, бл҃гословѝ дш҃е моѧ̀ гдⷭ҇а.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, р҃д.=

~И҆сповѣ́дайтесѧ гдⷭ҇ви, и҆ призыва́йте и҆́мѧ є҆гѡ̀, воз̾вѣсти́те во ꙗ҆зы́цѣхъ дѣ́ла є҆гѡ̀. Воспо́йте є҆мꙋ̀ и҆ по́йте є҆мꙋ̀, повѣ́дите всѧ̀ чꙋдеса̀ є҆гѡ̀. Хвали́тесѧ во́ и҆мѧ ст҃о́е є҆гѡ̀. да воз̾весели́тсѧ срⷣце и҆́щꙋщихъ гдⷭ҇а. Взыщи́те гдⷭ҇а и҆ ᲂу҆тверди́тесѧ, взыщи́те лица̀ є҆гѡ̀ вы́нꙋ. Помѧни́те чꙋдеса̀ є҆гѡ̀ ꙗ҆́же сотворѝ, чꙋдеса̀ є҆гѡ̀ и҆ сꙋдьбы̀ ᲂу҆́стъ є҆гѡ̀. Сѣ́мѧ а҆враа́мле рабѝ є҆гѡ̀. сн҃ове і҆а́кѡвли и҆збра́ннїи є҆гѡ̀. То́й гдⷭ҇ь бг҃ъ на́шъ, по все́й землѝ сꙋдьбы̀ є҆гѡ̀. Помѧнꙋ̀ в̾ вѣ́къ завѣ́тъ сво́й, сло́во є҆́же заповѣ́да въ ты́сѧща родо́въ. Е҆́же завѣща̀ а҆враа́мꙋ, и҆ клѧ́твꙋ свою̀ и҆саа́кꙋ. И҆ поста́ви ѧ҆̀ і҆а́кѡвꙋ въ повелѣ́нїе, и҆ і҆зра́илю въ завѣ́тъ вѣ́ченъ. Глаго́лѧ, тебѣ̀ да́мъ зе́млю ханаа́ню, ю҆́же достоѧ́нїѧ ва́шегѡ. Занѐ бы́ти и҆́мъ ма́ломъ числѡ́мъ, и҆ не мно́зи прише́льцы в̾ не́й. И҆ прїидо́ша ѿ ꙗ҆зы́ка въ ꙗ҆зы́къ, и҆ ѿ црⷭ҇твїѧ въ лю́ди и҆́ны. Не ѡ҆ста́ви человѣ́ка ѡ҆би́дѣти и҆́хъ, и҆ ѡ҆бличѝ ѡ҆ ни́хъ цр҃ѧ. Неприкаса́йтесѧ пома́занномꙋ моемꙋ̀, и҆ во проро́цѣхъ мои́хъ не лꙋка́внꙋйте. И҆ призва̀ гла́дъ на́ землю, всѧ́ко ᲂу҆тверже́нїе хлѣ́бное сотры̀. Посла̀ пред̾ ни́ми чл҃ка, в̾ ра́бъ про́данъ бы́сть і҆ѡ́сифъ. Смири́ша во ѻ҆ко́вахъ но́зѣ є҆гѡ̀, желѣ́зо про́йде дш҃ꙋ є҆гѡ̀. До́ндеже прїи́де сло́во є҆гѡ̀. Сло́во гдⷭ҇не раз̾жжѐ и҆̀. посла̀ цр҃ь и҆ разрѣшѝ и҆̀. кнѧ́зѧ люді́й и҆ ѡ҆ста́ви є҆гѡ̀. Оу҆ста́ви є҆гѡ̀ господи́на до́мꙋ своемꙋ̀, и҆ кнѧ́зѧ всемꙋ̀ стѧжа́нїю своемꙋ̀. Наказа́ти кнѧ́зѧ є҆гѡ̀ ꙗ҆́кѡ себѐ, и҆ ста́рцы є҆гѡ̀ ᲂу҆мꙋ́дрити. И҆ вни́де і҆зра́иль во є҆гѵ́петъ, и҆ і҆а́кѡвъ прише́льствова въ зе́млю ха́мовꙋ. И҆ воз̾растѝ лю́ди своѧ̀ ѕѣлѡ̀, и҆ ᲂу҆крѣпѝ и҆̀ па́че вра́гъ є҆гѡ̀. Превратѝ срⷣце и҆́хъ, воз̾ненави́дѣти лю́ди є҆гѡ̀, ле́сть сотвори́ти в̾ рабѣ́хъ є҆гѡ̀. Посла̀ мѡѷсе́ѧ раба̀ своегѡ̀, и҆ а҆арѡ́на є҆го́же и҆збра̀ себѣ̀. Положѝ в̾ ни́хъ словеса̀ зна́менїи є҆гѡ̀, и҆ чꙋде́съ є҆гѡ̀ в̾ землѝ ха́мовѣ. Посла̀ тмꙋ̀ и҆ поме́рче. ꙗ҆́кѡ прегорчи́ша словеса̀ є҆гѡ̀. Преложѝ во́ды и҆́хъ в̾ кро́вь, и҆ и҆зморѝ ры́бы и҆́хъ. Воскипѣ̀ землѧ̀ и҆́хъ жа́бами, въ сокро́вищихъ цр҃е́й и҆́хъ. Речѐ, и҆ прїидо́ша пе́сїѧ мꙋ́хи, и҆ скни́пы во всѧ̀ предѣ́лы и҆́хъ. Положѝ дождѧ̀ и҆́хъ гра́ды, ѻ҆́гнь попалѧ́ющь в̾ землѝ и҆́хъ. И҆ поразѝ виногра́ды и҆́хъ, и҆ смо́кви и҆́хъ. и҆ сотры̀ всѧ́ко дре́во предѣ́лъ и҆́хъ. Речѐ, и҆ прїидо́ша прꙋ́зи и҆ гꙋ́сеница, и҆́мже не бѣ̀ числа̀. И҆ снѣдо́ша всѧ́кꙋ травꙋ̀ в̾ землѝ и҆́хъ, и҆ поѧдо́ша всѧ́къ пло́дъ землѝ и҆́хъ. И҆ поразѝ всѧ́къ пе́рвенецъ въ землѝ и҆́хъ, ѿ нача́тка всѧ́кагѡ трꙋда̀ и҆́хъ. И҆ и҆зведѐ и҆́хъ с̾ сребрѡ́мъ и҆ зла́томъ, и҆ не бѣ̀ в̾ колѣ́нѣхъ и҆́хъ болѧ́и. Воз̾весели́сѧ є҆гѵ́петъ во и҆схожде́нїи и҆́хъ, ꙗ҆́кѡ нападѐ стра́хъ и҆́хъ на нѧ̀. Распростре́тъ ѻ҆́блакъ в̾ покро́въ и҆́мъ, и҆ ѻ҆́гнь просвѣти́ти и҆́мъ но́щїю. Проси́ша и҆ прїидо́ша кра́стели, и҆ хлѣ́ба нбⷭ҇нагѡ насы́ти и҆́хъ. Разве́рзе ка́мень, и҆ потеко́ша во́ды, потеко́ша в̾ без̾во́дныхъ рѣ́ки. Ꙗ҆́кѡ помѧнꙋ̀ сло́во ст҃о́е своѐ, є҆́же ко а҆враа́мꙋ рабꙋ̀ своемꙋ̀. И҆ и҆зведѐ лю́ди своѧ̀ в̾ ра́дости, и҆ и҆збра́нныѧ своѧ̀ въ весе́лїи. И҆ дадѐ и҆́мъ страны̀ ꙗ҆зы́къ и҆ трꙋ́дъ люде́й наслѣ́доваша. Ꙗ҆́кѡ да сохранѧ́тъ ѡ҆правда́нїѧ є҆гѡ̀, и҆ зако́на є҆гѡ̀ взы́щꙋтъ.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

