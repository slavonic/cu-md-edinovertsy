<document xmlns="http://www.ponomar.net/culiturgical">
<p><red>М</red>цⷭ҇а а҆́вгꙋста, въ к҃ѳ дн҃ь. <red>Н</red>а ᲂу҆сѣкнове́нїе главы̀ і҆ѡа́нна прⷣтчи. стихо́въ, є҃і. <red>припѣ́въ:</red> В<red>елича́емъ тѧ̀ крⷭ҇ти́телю сп҃совъ і҆ѡа́нне, и҆ почита́емъ всѝ чⷭ҇тны́ѧ тѝ главы̀ ᲂу҆сѣкнове́нїе.</red></p>

<p><red>С</red>ѐ ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни.<red>꙳</red> Оу҆подо́бихсѧ неѧ́сыти пꙋсты́нномꙋ, бы́хъ ꙗ҆́кѡ нощны́и вра́нъ на ны́рищи. Забдѣ́хъ и҆ бы́хъ ꙗ҆́кѡ пти́ца ѡ҆со́бѧщаѧсѧ наздѣ̀. Сотрѧсо́хсѧ ꙗ҆́кѡ прꙋ́зи, колѣ́нѣ моѝ и҆знемого́стѣ ѿ поста̀. Взыска̀ тебѐ лицѐ моѐ, лица̀ твоегѡ̀ гдⷭ҇и взыщꙋ̀.<red>꙳</red> Возжада̀ тебѐ дш҃а моѧ̀, ко́ль мно́жицею тебѣ̀ пло́ть моѧ̀, въ землѝ пꙋ́стѣ и҆ непрохо́днѣ и҆ безво́днѣ. За словеса̀ ᲂу҆сте́нъ твои́хъ, а҆́зъ сохрани́хъ пꙋтѝ же́стоки. Ни без̾зако́нїе моѐ, ни грѣ́хъ мо́й гдⷭ҇и, без̾ без̾зако́нїѧ теко́хъ и҆ напра́вихъ. Ходѧ́и без̾ поро́ка, и҆ дѣ́лаѧи пра́вдꙋ.<red>꙳</red> И҆́стинꙋ твою̀ и҆ спасе́нїе твоѐ рѣ́хъ.<red>꙳</red> Нескры́хъ млⷭ҇ть твою̀, и҆ и҆́стинꙋ твою̀ ѿ со́нма мно́га. Пра́вдꙋ твою̀ нескры́хъ в̾ се́рдцы мое́мъ.<red>꙳</red> Рѣ́хъ без̾зако́ннꙋющимъ не без̾зако́ннꙋйте, и҆ согрѣша́ющимъ не возноси́те ро́га. Сѐ ᲂу҆стнѣ̀ моѝ не возбраню̀, гдⷭ҇и ты̀ разꙋмѣ̀. И҆ ꙗ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й.<red>꙳</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.<red>꙳ И҆</red> ны́нѣ и҆ при́снѡ и҆ во́ вѣки вѣкѡ́мъ, а҆ми́нь.<red>꙳</red></p>

<p><red>А҆</red>ллилꙋ́їѧ, а҆ллилꙋ́їѧ, сла́ва тебѣ̀ бж҃е. <red>гⷤ.</red></p>

<p><red>Н</red>а ѡ҆брѣ́тенїе честны́ѧ главы̀ і҆ѡа́нна прⷣтчи. <red>припѣ́въ:</red> В<red>елича́емъ тѧ̀ крⷭ҇ти́телю сп҃совъ і҆ѡа́нне, и҆ почита́емъ всѝ честны́ѧ тѝ главы̀ ѡ҆брѣ́тенїе.</red></p>

<p><red>Н</red>а собо́ръ і҆ѡа́нна прⷣтчи. <red>припѣ́въ:</red> В<red>елича́емъ тѧ̀ крⷭ҇ти́телю сп҃совъ і҆ѡа́нне, и҆ почита́емъ всѝ є҆́же пра́зднꙋемъ всечестны́и собо́ръ тво́й.</red></p>

</document>