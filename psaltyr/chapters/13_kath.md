=каѳи́сма , г҃і . ѱл҃о́мъ дв҃довъ , ч҃а .=

~Бл҃гѡ є҆́сть и҆сповѣ́датисѧ гдⷭ҇ви , и҆ пѣ́ти и҆́мени твоемꙋ̀ вы́шнїи . Воз̾вѣща́ти заꙋ́тра млⷭ҇ть твою̀ , и҆ и҆́стинꙋ твою̀ на всѧ́кꙋ но́щь . Въ десѧтострꙋ́ннѣмъ ѱалты́ри съ пѣ́снїю въ гꙋ́слѣхъ . Ꙗ҆́кѡ воз̾весели́лъ мѧ є҆сѝ гдⷭ҇и въ тва́ри твое́й , и҆ въ дѣ́лѣхъ рꙋ́кꙋ твое́ю воз̾ра́дꙋюсѧ . Ꙗ҆́кѡ воз̾вели́чишасѧ дѣ́ла твоѧ̀ гдⷭ҇и , ѕѣлѡ̀ ᲂу҆глꙋби́шасѧ помышле́нїѧ твоѧ̀ . Мꙋ́жь безꙋ́менъ не позна́етъ , и҆ не разꙋ́мивъ не разꙋмѣ́етъ си́хъ . є҆гда̀ прозѧбо́ша грѣ́шницы ꙗ҆́кѡ трава̀ , и҆ пронико́ша всѝ дѣ́лающїи без̾зако́нїе . Ꙗ҆́кѡ да потребѧ́тсѧ в̾ вѣ́къ вѣ́ка , ты́ же вы́шнїи во́ вѣки гдⷭ҇и . Ꙗ҆́кѡ сѐ вразѝ твоѝ гдⷭ҇и , ꙗ҆́кѡ сѐ вразѝ твоѝ поги́бнꙋтъ , и҆ разы́дꙋтсѧ всѝ дѣ́лающїи без̾зако́нїе . И҆ воз̾несе́тсѧ ꙗ҆́кѡ и҆норо́га ро́гъ мо́й , и҆ ста́рость моѧ̀ въ є҆ле́и масти́тѣ . И҆ воз̾зрѣ̀ ѻ҆́ко моѐ на врагѝ моѧ̀ , и҆ воста́ющїѧ на мѧ̀ лꙋка́внꙋющїѧ , ᲂу҆слы́шитъ ᲂу҆́хо моѐ . Пра́ведникъ ꙗ҆́кѡ фи́никъ процвѣте́тъ . И҆ ꙗ҆́кѡ ке́дръ и҆́же въ лива́нѣ ᲂу҆мно́житсѧ . Насажде́ни въ домꙋ̀ гдⷭ҇ни , во дво́рѣхъ бг҃а на́шегѡ процвѣтꙋ́тъ . Е҆щѐ ᲂу҆мно́жатсѧ въ ста́рости масти́тѣ , и҆ бл҃гопрїе́млюще бꙋ́дꙋтъ , да воз̾вѣстѧ́тъ . Ꙗ҆́кѡ пра́въ гдⷭ҇ь бг҃ъ на́шъ , и҆ нѣ́сть не пра́вды в̾ не́мъ .

=ѱл҃о́мъ дв҃довъ , ч҃в .=

~Гдⷭ҇ь воцр҃и́сѧ , в̾ лѣ́потꙋсѧ ѡ҆блечѐ . ѡ҆блече́сѧ гдⷭ҇ь въ си́лꙋ и҆ препоѧ́сасѧ . И҆́бо ᲂу҆твердѝ вселе́ннꙋю , ꙗ҆́же не подви́житсѧ . Гото́въ прⷭ҇то́лъ тво́й ѿ то́лѣ , ѿ́ вѣка ты̀ є҆сѝ . Воз̾двиго́ша рѣ́ки гдⷭ҇и , воз̾двиго́ша рѣ́ки гла́съ сво́й . Во́з̾мꙋтъ рѣ́ки стрꙋѝ своѧ̀ , ѿ гласо́въ во́дъ мно́гихъ . Ди́вны высоты̀ морскі́ѧ , ди́венъ в̾ высо́кихъ гдⷭ҇ь . Свидѣ́нїѧ твоѧ̀ ᲂу҆вѣ́ришасѧ ѕѣлѡ̀ . до́мꙋ твоемꙋ̀ подоба́етъ ст҃ы́ни гдⷭ҇и в̾ долготꙋ̀ дні́и .

=ѱл҃о́мъ дв҃довъ , ч҃г .=

~Бг҃ъ ѿмще́нїи гдⷭ҇ь , бг҃ъ ѿмще́нїи и҆ не ѡ҆бинꙋ́лсѧ є҆́сть . Воз̾неси́сѧ сꙋдѧ́и землѝ , воз̾да́ждь воз̾даѧ́нїе горды́мъ . Доко́лѣ грѣ́шницы гдⷭ҇и ; доко́лѣ грѣ́шницы восхва́лѧтсѧ ; Провѣща́ютъ и҆ воз̾глаго́лютъ не пра́вдꙋ , воз̾глаго́лютъ всѝ дѣ́лающїи без̾зако́нїе . Лю́ди твоѧ̀ гдⷭ҇и смири́ша , и҆ достоѧ́нїе твоѐ ѡ҆ѕло́биша . Вдови́цꙋ и҆ си́ра ᲂу҆мори́ша , и҆ прише́льца ᲂу҆би́ша . И҆ рѣ́ша не ᲂу҆́зритъ гдⷭ҇ь , нижѐ разꙋмѣ́етъ бг҃ъ і҆а́кѡвль . Разꙋмѣ́йте же безꙋ́мнїи въ лю́дехъ , и҆ бꙋ́їи нѣ́когда ᲂу҆мꙋдри́тесѧ . Насажде́и ᲂу҆́хо не слы́шитъ ли ; и҆лѝ созда́выи ѻ҆́ко не сматрѧ́етъ ли ; Наказа́ѧи ꙗ҆зы́ки , не ѡ҆бличи́тъ ли , ᲂу҆ча́и человѣ́ка ра́зꙋмꙋ . Гдⷭ҇ь свѣ́сть помышле́нїѧ чл҃ческа , ꙗ҆́кѡ сꙋ́ть сꙋ́етна . Бл҃же́нъ чл҃къ є҆го́же а҆́ще нака́жеши гдⷭ҇и , и҆ ѿ зако́на твоегѡ̀ наꙋчи́ши и҆̀ . Оу҆кроти́ти є҆гѡ̀ ѿ дне́й лю́тъ , до́ндеже и҆зры́етсѧ грѣ́шномꙋ ꙗ҆́ма . Ꙗ҆́кѡ не ѿри́нетъ гдⷭ҇ь люде́й свои́хъ , и҆ достоѧ́нїѧ своегѡ̀ не ѡ҆ста́витъ . До́ндеже пра́вда ѡ҆брати́тсѧ на сꙋ́дъ , и҆ бли́зъ є҆ѧ̀ всѝ пра́вїи срⷣцемъ . Кто̀ воста́нетъ мѝ на лꙋка́внꙋющїѧ ; и҆лѝ кто̀ спред̾ста́нетъ мѝ на дѣ́лающїѧ без̾зако́нїе ; А҆́ще не гдⷭ҇ь помо́глъ бы мѝ , вма́лѣ всели́ласѧ бы во а҆́дъ дш҃а моѧ̀ . А҆́ще глаго́лахъ , под̾ви́жасѧ нога̀ моѧ̀ , млⷭ҇ть твоѧ̀ гдⷭ҇и помога́ше мѝ . По мно́жествꙋ болѣ́зней мои́хъ въ срⷣцы мое́мъ , ᲂу҆тѣше́нїѧ твоѧ̀ воз̾весели́ша дш҃ꙋ мою̀ . Да неприбꙋ́детъ тебѣ̀ престо́лъ без̾зако́нїѧ , созида́ѧи трꙋ́дъ на повелѣ́нїе . Оу҆ловѧ́тъ на́ дш҃ꙋ пра́ведничꙋ , и҆ кро́вь не пови́ннꙋю ѡ҆сꙋ́дѧтъ . И҆ бы́сть мнѣ̀ гдⷭ҇ь в̾ прибѣ́жище , и҆ бг҃ъ мо́й в̾ по́мощь ᲂу҆пова́нїѧ моегѡ̀ . И҆ воз̾да́стъ и҆́мъ гдⷭ҇ь без̾зако́нїе и҆́хъ , и҆ по лꙋка́вствїю и҆́хъ погꙋби́тъ и҆́хъ гдⷭ҇ь бг҃ъ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , ч҃д .=

~Прїидѣ́те воз̾ра́дꙋемсѧ гдⷭ҇ви , воскли́кнемъ бг҃ꙋ спаси́телю на́шемꙋ . Пред̾вари́мъ лицѐ є҆гѡ̀ во и҆сповѣ́данїи , и҆ во ѱалмѣ́хъ воскли́кнемъ є҆мꙋ̀ . Ꙗ҆́кѡ бг҃ъ ве́лїи гдⷭ҇ь , и҆ цр҃ь ве́лїи по все́й землѝ . Ꙗ҆́кѡ в̾ рꙋцѣ̀ є҆гѡ̀ всѝ концы̀ землѝ , и҆ высоты̀ го́ръ тогѡ̀ сꙋ́ть . Ꙗ҆́кѡ тогѡ̀ є҆́сть мо́ре , и҆ то́й сотворѝ є҆̀ , и҆ сꙋ́шꙋ рꙋ́цѣ є҆гѡ̀ созда́стѣ . Прїидѣ́те поклони́мсѧ и҆ припаде́мъ є҆мꙋ̀ , и҆ воспла́чемсѧ пре́д̾ гдⷭ҇емъ сотво́ршимъ на́съ . Ꙗ҆́кѡ то́й є҆́сть бг҃ъ на́шъ , и҆ мы̀ лю́дїе па́ствы є҆гѡ̀ , и҆ ѻ҆вца̀ рꙋкѝ є҆гѡ̀ . Дне́сь а҆́ще гла́съ є҆гѡ̀ ᲂу҆слы́шите , не ѡ҆жести́те срⷣцъ ва́шихъ ꙗ҆́кѡ въ прогнѣ́ванїи . по́ дни и҆скꙋше́нїѧ в̾ пꙋсты́ни . Во́ньже и҆скꙋси́ша мѧ̀ ѻ҆ц҃ы ва́ши . и҆скꙋси́ша мѧ̀ , и҆ ви́дѣша дѣ́ла моѧ̀ . Четы́редесѧть лѣ́тъ , негодова́хъ ро́да тогѡ̀ . и҆ рѣ́хъ , при́снѡ блꙋ́дѧтъ срⷣцемъ , ті́и же не позна́ша пꙋте́й мои́хъ . Ꙗ҆́кѡ клѧ́хсѧ во́ гнѣвѣ мое́мъ , а҆́ще вни́дꙋтъ в̾ поко́й мо́й .

=ѱл҃о́мъ дв҃довъ , ч҃є .=

~Воспо́йте гдⷭ҇ви пѣ́снь но́вꙋ , воспо́йте гдⷭ҇ви всѧ̀ землѧ̀ . Воспо́йте гдⷭ҇ви , бл҃гослови́те и҆́мѧ є҆гѡ̀ . бл҃говѣсти́те де́нь ѿ́ дне спасе́нїе бж҃їе . Воз̾вѣсти́те во ꙗ҆зы́цѣхъ сла́вꙋ є҆гѡ̀ , во всѣ́хъ лю́дехъ чꙋдеса̀ є҆гѡ̀ . Ꙗ҆́кѡ ве́лїи гдⷭ҇ь и҆ хва́ленъ ѕѣлѡ̀ , стра́шенъ є҆́сть над̾ всѣ́ми бо́ги . Ꙗ҆́кѡ всѝ бо́зи ꙗ҆зы́къ бѣ́сове . гдⷭ҇ь же нб҃са̀ сотворѝ . И҆сповѣ́данїе и҆ красота̀ пред̾ ни́мъ , ст҃ы́нѧ и҆ велелѣ́пїе во ст҃и́лѣ є҆гѡ̀ . Принесѣ́те гдⷭ҇ви ѻ҆те́чествїѧ ꙗ҆зы́къ , принесѣ́те гдⷭ҇ви сла́вꙋ и҆ че́сть . Принесѣ́те гдⷭ҇ви сла́вꙋ и҆́мени є҆гѡ̀ , прїимѣ́те же́ртвы и҆ входи́те во дворы̀ є҆гѡ̀ . Поклони́тесѧ гдⷭ҇ви во дворѣ̀ ст҃ѣ́мъ є҆гѡ̀ . да под̾ви́житсѧ ѿ лица̀ є҆гѡ̀ всѧ̀ землѧ̀ . Рцѣ́те в̾ ꙗ҆зы́цѣхъ , ꙗ҆́кѡ гдⷭ҇ь воцр҃и́сѧ . и҆́бо и҆спра́ви вселе́ннꙋю , ꙗ҆́же не подви́житсѧ . сꙋ́дитъ лю́демъ пра́востїю . Да воз̾веселѧ́тсѧ нб҃са̀ , и҆ ра́дꙋетсѧ землѧ̀ . да под̾ви́житсѧ мо́ре и҆ и҆сполне́нїе є҆гѡ̀ . Воз̾ра́дꙋютсѧ полѧ̀ и҆ всѧ̀ ꙗ҆́же на ни́хъ . Тогда̀ воз̾ра́дꙋютсѧ всѧ̀ древа̀ дꙋбра́внаѧ , ѿ лица̀ гдⷭ҇нѧ , ꙗ҆́кѡ грѧде́тъ , ꙗ҆́кѡ грѧде́тъ сꙋди́ти землѝ . Сꙋди́ти вселе́ннѣй в̾ пра́вдꙋ , и҆ лю́демъ и҆́стиною свое́ю .

=ѱл҃о́мъ дв҃довъ , ч҃ѕ .=

~Гдⷭ҇ь воцр҃и́сѧ , да ра́дꙋетсѧ землѧ̀ , да веселѧ́тсѧ ѻ҆́строви мно́зи . Ѻ҆́блакъ и҆ примра́къ ѻ҆́крестъ є҆гѡ̀ , пра́вда и҆ сꙋдьба̀ и҆справле́нїе прⷭ҇то́ла є҆гѡ̀ . Ѻ҆́гнь пред̾ ни́мъ пред̾и́детъ , и҆ попали́тъ ѻ҆́крестъ врагѝ є҆гѡ̀ . Ѡ҆свѣти́ша мо́лнїѧ є҆гѡ̀ вселе́ннꙋю , ви́дѣ и҆ под̾ви́жасѧ землѧ̀ . Го́ры ꙗ҆́кѡ во́скъ раста́ѧша ѿ лица̀ гдⷭ҇нѧ , ѿ лица̀ гдⷭ҇а всеѧ̀ землѝ . Воз̾вѣсти́ша нб҃са̀ пра́вдꙋ є҆гѡ̀ , и҆ ви́дѣша всѝ лю́дїе сла́вꙋ є҆гѡ̀ . Да постыдѧ́тсѧ всѝ кла́нѧющїисѧ и҆стꙋка́ннымъ , хва́лѧщїисѧ ѡ҆ и҆́долѣхъ свои́хъ . поклони́тесѧ є҆мꙋ̀ всѝ а҆́нг҃ли є҆гѡ̀ . Слы́ша , и҆ воз̾весели́сѧ сїѡ́нъ , и҆ воз̾ра́довашасѧ дще́ри і҆ꙋде́йскїѧ , сꙋде́бъ ра́ди твои́хъ гдⷭ҇и . Ꙗ҆́кѡ ты̀ гдⷭ҇и вы́шнїи над̾ все́ю земле́ю , ѕѣлѡ̀ превознесе́сѧ над̾ всѣ́ми бо́ги . Лю́бѧщїи гдⷭ҇а , не нави́дите ѕла̀ . храни́тъ гдⷭ҇ь дш҃а прпⷣбныхъ свои́хъ , и҆з̾ рꙋкѝ грѣ́шничи и҆зба́витъ и҆́хъ . Свѣ́тъ восїѧ̀ пра́ведникꙋ , и҆ пра́вымъ срⷣцемъ весе́лїе . Воз̾весели́тесѧ пра́веднїи ѡ҆́ гдⷭ҇ѣ , и҆ и҆сповѣ́дайте па́мѧть ст҃ы́ни є҆гѡ̀ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , ч҃з .=

~Воспо́йте гдⷭ҇ви пѣ́снь но́вꙋ , ꙗ҆́кѡ ди́вна сотворѝ гдⷭ҇ь . спасѐ є҆гѡ̀ десни́ца є҆гѡ̀ , и҆ мы́шца ст҃а́ѧ є҆гѡ̀ . Ꙗ҆вѝ гдⷭ҇ь спасе́нїе своѐ , пред̾ ꙗ҆зы́ки ѿкры̀ пра́вдꙋ свою̀ . Помѧнꙋ̀ млⷭ҇ть свою̀ і҆а́кѡвꙋ , и҆ и҆́стинꙋ свою̀ до́мꙋ і҆и҃левꙋ . Ви́дѣша всѝ концы̀ землѝ спасе́нїе бг҃а на́шегѡ . Воскли́кните бг҃ови всѧ̀ землѧ̀ , воспо́йте и҆ ра́дꙋйтесѧ и҆ по́йте . По́йте гдⷭ҇ви в̾ гꙋ́слѣхъ , в̾ гꙋ́слѣхъ и҆ гла́сѣ ѱало́мстѣ . Въ трꙋба́хъ кова́ныхъ , и҆ гла́сомъ трꙋбы̀ ро́жаны . вострꙋби́те пред̾ цр҃е́мъ гдⷭ҇емъ . Да под̾ви́житсѧ мо́ре и҆ и҆сполне́нїе є҆гѡ̀ , вселе́ннаѧ и҆ всѝ живꙋ́щїи на не́й . Рѣ́ки воспле́щꙋтъ рꙋка́ми вкꙋ́пѣ , го́ры воз̾ра́дꙋютсѧ ѿ лица̀ гдⷭ҇нѧ , ꙗ҆́кѡ грѧде́тъ , ꙗ҆́кѡ прїи́детъ сꙋди́ти землѝ . Сꙋди́ти вселе́ннѣй в̾ пра́вдꙋ , и҆ лю́демъ пра́востїю .

=ѱл҃о́мъ дв҃довъ , ч҃и .=

~Гдⷭ҇ь воцр҃и́сѧ , да гнѣ́ваютсѧ лю́дїе . сѣдѧ́и на херꙋви́мѣхъ , да под̾ви́житсѧ землѧ̀ . Гдⷭ҇ь в̾ сїѡ́нѣ вели́къ , и҆ высо́къ є҆́сть над̾ всѣ́ми людьмѝ . Да и҆сповѣ́дѧтсѧ и҆́мени твоемꙋ̀ вели́комꙋ . ꙗ҆́кѡ стра́шно и҆ ст҃о є҆́сть , и҆ че́сть цр҃е́ва сꙋ́дъ лю́битъ . Ты̀ ᲂу҆гото́ва пра́вины , сꙋ́дъ и҆ пра́вдꙋ во і҆а́кѡвѣ ты̀ сотворѝ . Воз̾носи́те гдⷭ҇а бг҃а на́шегѡ , и҆ поклонѧ́йтесѧ под̾но́жїю но́гꙋ є҆гѡ̀ , ꙗ҆́кѡ ст҃о є҆́сть . Мѡѷсе́й и҆ а҆арѡ́нъ во і҆єре́ѡхъ є҆гѡ̀ , и҆ самꙋ́илъ въ призыва́ющихъ и҆́мѧ є҆гѡ̀ . Призыва́хꙋ гдⷭ҇а , и҆ то́й послꙋ́шаше и҆́хъ . въ столпѣ̀ ѻ҆́блачнѣ гл҃аше к̾ ни́мъ . Ꙗ҆́кѡ хранѧ́хꙋ свидѣ́нїѧ є҆гѡ̀ , и҆ повелѣ́нїѧ є҆гѡ̀ ꙗ҆́же дадѐ и҆́мъ . Гдⷭ҇и бж҃е на́шъ , ты̀ послꙋ́шаше и҆́хъ . бж҃е ты̀ млⷭ҇тивъ быва́ше и҆́мъ , и҆ мща́ѧ на всѧ̀ начина́нїѧ и҆́хъ . Воз̾носи́те гдⷭ҇а бг҃а на́шегѡ , и҆ поклонѧ́йтесѧ в̾ горѣ̀ ст҃ѣ́й є҆гѡ̀ , ꙗ҆́кѡ ст҃ъ гдⷭ҇ь бг҃ъ на́шъ .

=ѱл҃о́мъ дв҃довъ , ч҃ѳ .=

~Воскли́кните бг҃ови всѧ̀ землѧ̀ , рабо́тайте гдⷭ҇ви в̾ весе́лїи . вни́дите пред̾ ни́мъ в̾ ра́дости . Оу҆вѣ́дите , ꙗ҆́кѡ гдⷭ҇ь то́й є҆́сть бг҃ъ на́шъ , то́й сотворѝ на́съ , а҆ не мы̀ . мы́ же лю́дїе є҆гѡ̀ , и҆ ѻ҆вцы̀ па́жити є҆гѡ̀ . Вни́дите во врата̀ є҆гѡ̀ во и҆сповѣ́данїи , во дворы̀ є҆гѡ̀ в̾ пѣ́нїихъ . И҆сповѣ́дайтесѧ є҆мꙋ̀ , хвали́те и҆́мѧ є҆гѡ̀ . Ꙗ҆́кѡ бл҃гъ гдⷭ҇ь , в̾ вѣ́къ млⷭ҇ть є҆гѡ̀ . и҆ да́же до́ рода и҆ ро́да и҆́стина є҆гѡ̀ .

=ѱл҃о́мъ дв҃довъ , р҃ .=

~Ми́лость и҆ сꙋ́дъ воспою̀ тебѣ̀ гдⷭ҇и . Пою̀ и҆ разꙋмѣ́ю в̾ пꙋтѝ непоро́чнѣ , когда̀ прїи́деши ко мнѣ̀ . Прехожда́хъ в̾ неѕло́бїи срⷣца моегѡ̀ , посредѣ̀ до́мꙋ моегѡ̀ . Не пред̾лага́хъ пред̾ ѻ҆чи́ма мои́ма , ве́щь законопрестꙋ́пнꙋ . творѧ́щїѧ престꙋпле́нїе воз̾ненави́дѣхъ . Не прильпѐ мнѣ̀ срⷣце лꙋка́во . ᲂу҆клонѧ́ющагосѧ ѿ менѐ лꙋка́ваго не позна́хъ . Ѡ҆клевета́ющаго та́й и҆́скренѧго своегѡ̀ , сегѡ̀ и҆з̾гонѧ́хъ . го́рдымъ ѻ҆́комъ и҆ несы́тымъ срⷣцемъ с̾ си́мъ не ꙗ҆дѧ́хъ . Ѻ҆́чи моѝ на вѣ́рныѧ землѝ , посажда́ти и҆́хъ с̾ собо́ю . Ходѧ́и по пꙋтѝ непоро́чнꙋ , се́й ми слꙋжа́ше . не живѧ́ше посредѣ̀ до́мꙋ моегѡ̀ , творѧ́и горды́ню . Глаго́лѧи не пра́веднаѧ , не и҆справлѧ́ше пред̾ ѻ҆чи́ма мои́ма . Во ᲂу҆́трїѧ и҆з̾бива́хъ всѧ̀ грѣ́шныѧ землѝ , потреби́ти ѿ́ града гдⷭ҇нѧ , всѧ̀ дѣ́лающїѧ без̾зако́нїе .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

