=каѳи́сма, ѳ҃і. ѱл҃о́мъ дв҃довъ, рл҃д.=

~Хвали́те и҆́мѧ гдⷭ҇не,=꙳= хвали́те рабѝ гдⷭ҇а.=꙳= Стоѧ́щїи в̾ хра́мѣ
гдⷭ҇ни, во дво́рѣхъ до́мꙋ бг҃а на́шегѡ.=꙳= Хвали́те гдⷭ҇а ꙗ҆́кѡ бл҃гъ гдⷭ҇ь,
по́йте и҆́мени є҆гѡ̀ ꙗ҆́кѡ добро̀. Ꙗ҆́кѡ і҆а́кѡва и҆збра̀ себѣ̀ гдⷭ҇ь, і҆и҃лѧ в̾
достоѧ́нїе себѣ̀. Ꙗ҆́кѡ а҆́зъ позна́хъ ꙗ҆́кѡ ве́лїи гдⷭ҇ь, и҆ гдⷭ҇ь на́шъ надо
всѣ́ми богѝ.=꙳= Всѧ̀ є҆ли́ка восхотѣ̀ гдⷭ҇ь сотворѝ, на́ нб҃си и҆ на землѝ,
в̾ мо́рихъ и҆ во всѣ́хъ бе́зднахъ. Воз̾водѧ̀ ѻ҆́блаки ѿ послѣ́днихъ землѝ,
мо́лнїю в̾ до́ждь сотворѝ. и҆зводѧ́и вѣ́тры ѿ сокро́вищъ свои́хъ. И҆́же
поразѝ пе́рвенцы є҆гѵ́петскїѧ, ѿ чл҃ка и҆ до скота̀. Посла̀ зна́менїѧ и҆
чꙋдеса̀ посредѣ̀ тебѐ є҆гѵ́пте, на фараѡ́на и҆ на всѧ̀ рабы̀ є҆гѡ̀. И҆́же
поразѝ ꙗ҆зы́ки мно́ги, и҆ и҆збѝ царѧ̀ крѣ́пки. Сїѡ́на царѧ̀ а҆мморе́йска,
і҆ѡ́га царѧ̀ васа́ньска, и҆ всѧ̀ црⷭ҇твїѧ ханаа́ньска. И҆ дадѐ зе́млю и҆́хъ
достоѧ́нїе, достоѧ́нїе і҆зра́илю лю́демъ свои́мъ. Гдⷭ҇и и҆́мѧ твоѐ в̾ вѣ́къ,
и҆ па́мѧть твоѧ̀ в̾ ро́дъ и҆ ро́дъ.=꙳= Ꙗ҆́кѡ сꙋ́дитъ гдⷭ҇ь лю́демъ свои́мъ, и҆
ѡ҆ рабѣ́хъ свои́хъ ᲂу҆мо́литсѧ. И҆́дѡли ꙗ҆зы́къ сребро̀ и҆ ѕла́то, дѣ́ла рꙋ́къ
человѣ́ческъ. Оу҆ста̀ и҆́мꙋтъ, и҆ не гл҃ютъ, ѻ҆́чи и҆́мꙋтъ, и҆ не ви́дѧтъ.
Оу҆́ши и҆́мꙋтъ, и҆ неслы́шатъ, нибо̀ є҆́сть дх҃а во ᲂу҆стѣ́хъ и҆́хъ. Подо́бни
и҆́мъ да бꙋ́дꙋтъ творѧ́щїи ѧ҆̀, и҆ всѝ надѣ́ющїисѧ на нѧ̀. До́ме і҆зра́илевъ
бл҃гослови́те гдⷭ҇а.=꙳= до́ме а҆арѡ́нь бл҃гослови́те гдⷭ҇а. До́ме леві́инъ
блгⷭ҇ви́те гдⷭ҇а. боѧ́щїисѧ гдⷭ҇а, бл҃гослови́те гдⷭ҇а. Бл҃гослове́нъ гдⷭ҇ь ѿ
сїѡ́на, живы́и во і҆єросали́мѣ.=꙳=

=ѱл҃о́мъ дв҃довъ, рл҃є.=

~И҆сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ в̾ вѣ́къ ми́лость є҆гѡ̀.=꙳=
И҆сповѣ́дайтесѧ бг҃ꙋ богѡ́мъ, ꙗ҆́кѡ в̾ вѣ́къ ми́лость є҆гѡ̀. И҆сповѣ́дайтесѧ
гдⷭ҇ви господе́мъ, ꙗ҆́кѡ в̾ вѣ́къ ми́лость є҆гѡ̀. Сотво́ршемꙋ чꙋдеса̀ ве́лїѧ
є҆ди́номꙋ, ꙗ҆́кѡ в̾ вѣ́къ ми́лость є҆гѡ̀. Сотво́ршемꙋ нб҃са̀ ра́зꙋмомъ, ꙗ҆́кѡ в̾
вѣ́къ ми́лость є҆гѡ̀. Оу҆тверди́вшемꙋ зе́млю на вода́хъ, ꙗ҆́кѡ в̾ вѣ́къ ми́лость
є҆гѡ̀.=꙳= Сотво́ршемꙋ свѣти́ла ве́лїѧ є҆ди́номꙋ, ꙗ҆́кѡ в̾ вѣ́къ млⷭ҇ть є҆гѡ̀.
Сл҃нце во ѻ҆́бласть днѝ, ꙗ҆́кѡ в̾ вѣ́къ ми́лость є҆гѡ̀. Лꙋнꙋ̀ и҆ ѕвѣ́зды во
ѻ҆́бласть но́щи, ꙗ҆́кѡ в̾ вѣ́къ млⷭ҇ть є҆гѡ̀. Пора́жьшемꙋ є҆гѵ́пта с̾ пе́рвенцы
є҆гѡ̀, ꙗ҆́кѡ в̾ вѣ́къ млⷭ҇ть є҆гѡ̀. И҆ и҆з̾ве́дшемꙋ і҆и҃лѧ ѿ среды̀ и҆́хъ, ꙗ҆́кѡ
в̾ вѣ́къ ми́лость є҆гѡ̀. Рꙋко́ю крѣ́пкою и҆ мы́шцею высо́кою, ꙗ҆́кѡ в̾ вѣ́къ
ми́лость є҆гѡ̀.=꙳= Раз̾дѣ́льшемꙋ чермно́е мо́ре в̾ раздѣле́нїѧ, ꙗ҆́кѡ в̾ вѣ́къ
ми́лость є҆гѡ̀. И҆ прове́дшемꙋ і҆и҃лѧ посредѣ̀ є҆гѡ̀, ꙗ҆́кѡ в̾ вѣ́къ млⷭ҇ть
є҆гѡ̀. И҆стрѧ́сшемꙋ фараѡ́на и҆ си́лꙋ є҆гѡ̀ в̾ мо́ре чермно́е, ꙗ҆́кѡ в̾ вѣ́къ
ми́лость є҆гѡ̀. Прове́дшемꙋ лю́ди своѧ̀ в̾ пꙋсты́ни, ꙗ҆́кѡ в̾ вѣ́къ млⷭ҇ть
є҆гѡ̀. Порази́вшемꙋ царѧ̀ ве́лїѧ, ꙗ҆́кѡ в̾ вѣ́къ млⷭ҇ть є҆гѡ̀. И҆ ᲂу҆би́вшемꙋ
царѧ̀ крѣ́пкїѧ, ꙗ҆́кѡ в̾ вѣ́къ ми́лость є҆гѡ̀. Сїѡ́на царѧ̀ а҆мморе́йска,
ꙗ҆́кѡ в̾ вѣ́къ млⷭ҇ть є҆гѡ̀. И҆ѡ́га царѧ̀ васа́ньска, ꙗ҆́кѡ в̾ вѣ́къ ми́лость
є҆гѡ̀. И҆ да́вшемꙋ зе́млю и҆́хъ достоѧ́нїе, ꙗ҆́кѡ в̾ вѣ́къ млⷭ҇ть є҆гѡ̀.
Достоѧ́нїе і҆зра́илю рабꙋ̀ своемꙋ̀, ꙗ҆́кѡ в̾ вѣ́къ млⷭ҇ть є҆гѡ̀.=꙳= Ꙗ҆́кѡ во
смире́нїи на́шемъ помѧнꙋ̀ ны̀ гдⷭ҇ь, ꙗ҆́кѡ в̾ вѣ́къ млⷭ҇ть є҆гѡ̀. И҆ и҆зба́вилъ
ны є҆́сть ѿ вра́гъ на́шихъ, ꙗ҆́кѡ в̾ вѣ́къ млⷭ҇ть є҆гѡ̀.=꙳= Даѧ́и пи́щꙋ всѧ́кой
пло́ти, ꙗ҆́кѡ в̾ вѣ́къ млⷭ҇ть є҆гѡ̀. И҆сповѣ́дайтесѧ бг҃ꙋ нбⷭ҇номꙋ, ꙗ҆́кѡ в̾
вѣ́къ ми́лость є҆гѡ̀.=꙳=

=ѱл҃о́мъ дв҃довъ, рл҃ѕ.=

~На рѣцѣ̀ вавилѡ́нстѣй, та́мѡ сѣдо́хомъ и҆ пла́кахомъ, внегда̀ помѧнꙋ́ти на́мъ
сїѡ́на. На ве́рбїи посредѣ̀ є҆ѧ̀ ѡ҆бѣ́сихомъ ѻ҆рга́ны на́ша. Ꙗ҆́кѡ тꙋ̀
вопроси́ша на́съ плѣ́ньшїи на́съ, слове́съ пѣ́сней, и҆ ве́дшїи на́съ, ѿ
пѣ́нїѧ. воспо́йте на́мъ ѿ пѣ́сней сїѡ́нскихъ. ка́кѡ воспое́мъ пѣ́снь гдⷭ҇ню на
землѝ чꙋжде́й; А҆́ще забꙋ́дꙋ тебѐ і҆єрⷭ҇ли́мъ, забве́на бꙋ́ди десни́ца моѧ̀.
Прильпнѝ ꙗ҆зы́къ мо́й горта́ни моемꙋ̀, а҆́ще не помѧнꙋ̀ тебѐ. а҆́ще не
предложꙋ̀ і҆єрⷭ҇ли́ма, ꙗ҆́кѡ в̾ нача́ло весе́лїѧ моегѡ̀. Помѧнѝ гдⷭ҇и сы́ны
є҆дѡ́мскїѧ, в̾ де́нь і҆єрⷭ҇ли́мль гл҃ющїѧ, и҆стоща́йте и҆стоща́йте до
ѡ҆снова́нїи є҆гѡ̀. Дщѝ вавилѡ́нѧ ѡ҆каѧ́ннаѧ, бл҃же́нъ и҆́же воз̾да́стъ тебѣ̀
воз̾даѧ́нїе твоѐ, є҆́же воз̾да́стъ на́мъ. Бл҃же́нъ и҆́же и҆́метъ, и҆
разбїе́тъ младе́нцы твоѧ̀ ѡ҆ ка́мень.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, рл҃з.=

~И҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ, и҆ пред̾ а҆́нг҃лы воспою̀
тебѣ̀. ꙗ҆́кѡ ᲂу҆слы́ша всѧ̀ гл҃ы ᲂу҆́стъ мои́хъ. Поклоню́сѧ к̾ цр҃кви ст҃ѣ́й
твое́й, и҆ и҆сповѣ́мсѧ и҆́мени твоемꙋ̀, ѡ҆ млⷭ҇ти твое́й и҆ и҆́стинѣ твое́й.
ꙗ҆́кѡ воз̾вели́чилъ є҆сѝ ѡ҆ все́мъ и҆́мѧ твоѐ ст҃о́е. Во́ньже де́нь а҆́ще
призовꙋ́ тѧ, ско́рѡ ᲂу҆слы́ши мѧ. ᲂу҆мно́жиши мѧ въ дꙋшѝ мое́й си́лою твое́ю.
Да и҆сповѣ́дѧтсѧ тебѣ̀ гдⷭ҇и всѝ ца́рїе зе́мстїи, ꙗ҆́кѡ ᲂу҆слы́шаша всѧ̀ гл҃ы
ᲂу҆́стъ твои́хъ. И҆ воспою́тъ в̾ пѣ́снехъ гдⷭ҇нихъ, ꙗ҆́кѡ ве́лїѧ сла́ва гдⷭ҇нѧ.
Ꙗ҆́кѡ высо́къ гдⷭ҇ь, и҆ смире́нныѧ призира́етъ, и҆ высо́каѧ и҆з̾дале́ча свѣ́сть.
А҆́ще пойдꙋ̀ посредѣ̀ ско́рби живи́ши мѧ̀. на гнѣ́въ вра́гъ мои́хъ просте́рлъ
є҆сѝ рꙋ́кꙋ свою̀, и҆ спасе́ мѧ десни́ца твоѧ̀. Гдⷭ҇ь воз̾да́стъ за мѧ̀, гдⷭ҇и
млⷭ҇ть твоѧ̀ во́ вѣки, дѣ́ла рꙋ́къ твои́хъ не пре́зри.

=ѱл҃о́мъ дв҃довъ, рл҃и.=

~Гдⷭ҇и и҆скꙋси́лъ мѧ є҆сѝ, и҆ позна́лъ мѧ є҆сѝ. ты̀ позна̀ сѣда́нїе моѐ,
и҆ воста́нїе моѐ. Ты̀ разꙋмѣ̀ помышле́нїѧ моѧ̀ и҆з̾дале́че. Стезю̀ мою̀ и҆
потлаче́ннꙋю мою̀, ты̀ є҆сѝ и҆з̾слѣ́довалъ. и҆ всѧ̀ пꙋтѝ моѧ̀ прови́дѣ. Ꙗ҆́кѡ
нѣ́сть льстѝ в̾ ꙗ҆зы́цѣ мое́мъ. сѐ гдⷭ҇и, ты̀ разꙋмѣ̀ всѧ̀ послѣ́днѧѧ и҆
дре́внѧѧ. Ты̀ созда́ мѧ и҆ положѝ на мнѣ̀ рꙋ́кꙋ твою̀. Оу҆диви́сѧ ра́зꙋмъ тво́й
ѿ менѐ, ᲂу҆тверди́сѧ не воз̾могꙋ̀ къ немꙋ̀. Ка́мѡ пойдꙋ̀ ѿ́ дх҃а твоегѡ̀; и҆ ѿ
лица̀ твоегѡ̀ ка́мѡ бѣжꙋ̀; А҆́ще взы́дꙋ на́ нб҃о, ты̀ та́мѡ є҆сѝ. а҆́ще сни́дꙋ
во а҆́дъ, та́мѡ є҆сѝ. А҆́ще возмꙋ̀ крилѣ̀ моѝ ра́нѡ, и҆ вселю́сѧ в̾
послѣ́днихъ мо́рѧ. И҆ та́мѡ бо рꙋка̀ твоѧ̀ наста́витъ мѧ, и҆ ᲂу҆держи́тъ мѧ
десни́ца твоѧ̀. И҆ рѣ́хъ, є҆да̀ тма̀ попере́тъ мѧ, и҆ но́щь просвѣще́нїе въ
пи́щи мое́й. Ꙗ҆́кѡ тма̀ не помрачи́тсѧ ѿ тебѐ, и҆ но́щь ꙗ҆́кѡ де́нь
просвѣти́тсѧ. ꙗ҆́кѡ тма̀ є҆ѧ̀, та́кѡ и҆ свѣ́тъ є҆ѧ̀. Ꙗ҆́кѡ ты̀ созда̀ ᲂу҆тро́бы
моѧ̀, воспрїѧ́тъ мѧ и҆́з̾ чрева ма́тере моеѧ̀. И҆сповѣ́мсѧ тѝ, ꙗ҆́кѡ стра́шнѡ
ᲂу҆диви́лсѧ є҆сѝ. чꙋ́дна дѣ́ла твоѧ̀, и҆ дш҃а моѧ̀ зна́етъ ѕѣлѡ̀. Не ᲂу҆таи́сѧ
ко́сть моѧ̀ ѿ тебѐ, ю҆́же сотвори́лъ є҆сѝ в̾ та́йнѣ, и҆ соста́въ мо́й в̾
преи҆спо́днихъ землѝ. Не содѣ́ланное моѐ ви́дѣстѣ ѻ҆́чи твоѝ, и҆ в̾ кни́зѣ
твое́й всѝ напи́шꙋтсѧ. во́ дне сози́ждꙋтсѧ, и҆ ничто́же в̾ ни́хъ. Мнѣ́ же ѕѣлѡ̀
че́стни бы́ша дрꙋ́зи твоѝ бж҃е, ѕѣлѡ̀ ᲂу҆тверди́шасѧ влады́чествїѧ и҆́хъ.
И҆зочтꙋ̀ и҆́хъ и҆ па́че песка̀ ᲂу҆мно́жатсѧ. воста́хъ, и҆ є҆щѐ є҆́смь с̾
тобо́ю. А҆́ще и҆збїе́ши грѣ́шники бж҃е, мꙋ́жїе крові́й ᲂу҆клони́тесѧ ѿ менѐ.
Ꙗ҆́кѡ ревни́ви є҆стѐ в̾ помышле́нїихъ, прїи́мꙋтъ в̾ сꙋетꙋ̀ гра́ды твоѧ̀. Не
ненави́дѧщїѧ ли тѧ̀ гдⷭ҇и воз̾ненави́дѣхъ, и҆ ѡ҆ вразѣ́хъ твои́хъ и҆ста́ѧхъ.
Соверше́нною не́навистїю воз̾ненави́дѣхъ и҆́хъ, во врагѝ бы́ша мѝ. И҆скꙋси́
мѧ бж҃е и҆ ᲂу҆вѣ́ждь срⷣце моѐ, и҆стѧжи́ мѧ и҆ разꙋмѣ́й пꙋтѝ моѧ̀. И҆ ви́ждь
а҆́ще пꙋ́ть без̾зако́нїѧ во мнѣ̀, и҆ наста́ви мѧ на пꙋ́ть вѣ́ченъ.

=ѱл҃о́мъ дв҃довъ, рл҃ѳ.=

~И҆зми́ мѧ гдⷭ҇и ѿ человѣ́ка лꙋка́ва, ѿ́ мꙋжа не пра́ведна и҆зба́ви мѧ. И҆́же
помы́слиша не пра́вдꙋ в̾ срⷣцы, ве́сь де́нь ѡ҆полча́хꙋ бра́ни. И҆з̾ѡ҆стри́ша
ꙗ҆зы́къ сво́й ꙗ҆́кѡ ѕмі́инъ, ꙗ҆́дъ а҆́спидинъ под̾ ᲂу҆стна́ми и҆́хъ. Сохрани́ мѧ
гдⷭ҇и и҆з̾ рꙋкѝ грѣ́шничи, ѿ человѣ́къ не пра́веденъ и҆зми́ мѧ. И҆́же
помы́слиша запѧ́ти стопы̀ моѧ̀. скры́ша го́рдїи сѣ́ть мнѣ̀. И҆ ᲂу҆́жи препѧ́ша
сѣ́ть нога́мъ мои́мъ, при стезѝ собла́зны положи́ша ми. Рѣ́хъ гдⷭ҇ви, бг҃ъ мо́й
є҆сѝ ты̀, внꙋшѝ гдⷭ҇и гла́съ моле́нїѧ моегѡ̀. Гдⷭ҇и гдⷭ҇и си́ла спасе́нїѧ
моегѡ̀, ѡ҆сѣни́лъ є҆сѝ над̾ главо́ю мое́ю в̾ де́нь бра́ни. Не преда́ждь менѐ
гдⷭ҇и ѿ жела́нїѧ моегѡ̀ грѣ́шникꙋ. помы́слиша на мѧ̀, не ѡ҆ста́ви менѐ, да
некогда̀ воз̾несꙋ́тсѧ. Глава̀ ѡ҆крꙋже́нїѧ и҆́хъ, трꙋ́дъ ᲂу҆сте́нъ и҆́хъ,
покры́етъ и҆́хъ. Падꙋ́тъ на ни́хъ ᲂу҆́глїѧ ѻ҆́гненаѧ. низ̾ложи́ши и҆́хъ в̾
страсте́хъ и҆ непостоѧ́тъ. Мꙋ́жь ꙗ҆зы́ченъ не и҆спра́витсѧ на землѝ. мꙋ́жа не
пра́ведна ѕло̀ ᲂу҆лови́тъ во и҆стлѣ́нїе. Позна́хъ ꙗ҆́кѡ сотвори́тъ гдⷭ҇ь сꙋ́дъ
ни́щимъ, и҆ ме́сть ᲂу҆бо́гимъ. Ѻ҆ба́че пра́веднїи и҆сповѣ́дѧтсѧ и҆́мени
твоемꙋ̀, и҆ вселѧ́тсѧ пра́вїи с̾ лице́мъ твои́мъ.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, р҃м.=

~Гдⷭ҇и воз̾ва́хъ к̾ тебѣ̀, ᲂу҆слы́ши мѧ. воньмѝ гла́съ моли́твы моеѧ̀, є҆гда̀
воз̾зовꙋ̀ к̾ тебѣ̀. Да́сѧ и҆спра́витъ моли́тва моѧ̀, ꙗ҆́кѡ кади́ло пред̾ тобо́ю.
воз̾дѣѧ́нїе рꙋ́кꙋ мое́ю, же́ртва вече́рнѧѧ. Положѝ гдⷭ҇и хране́нїе ᲂу҆стѡ́мъ
мои́мъ, и҆ две́рь ѡ҆гражде́нїѧ ѡ҆ ᲂу҆стна́хъ мои́хъ. Не ᲂу҆клонѝ срⷣце моѐ въ
словеса̀ лꙋка́вствїѧ, непщева́ти вины̀ ѡ҆ грѣсѣ́хъ. Съ чл҃ки творѧ́щими
без̾зако́нїе, и҆ не счета́юсѧ со и҆з̾бра́нными и҆́хъ. Пока́жетъ мѧ пра́ведникъ
млⷭ҇тїю, и҆ ѡ҆бличи́тъ мѧ. є҆ле́и же грѣ́шнагѡ, да не нама́ститъ главы̀ моеѧ̀.
Ꙗ҆́кѡ є҆щѐ и҆ мл҃тва моѧ̀ во бл҃говоле́нїихъ и҆́хъ. поже́рты бы́ша при ка́мени
сꙋдїѧ̀ и҆́хъ. Оу҆слы́шатсѧ глаго́ли моѝ, ꙗ҆́кѡ воз̾мого́ша. ꙗ҆́кѡ то́лща
землѝ просѣ́десѧ на землѝ. раз̾сы́пашасѧ ко́сти и҆́хъ при а҆́дѣ. Ꙗ҆́кѡ к̾
тебѣ̀ гдⷭ҇и гдⷭ҇и ѻ҆́чи моѝ, на тѧ̀ ᲂу҆пова́хъ не ѿи҆мѝ дш҃ꙋ мою̀. Сохрани́ мѧ
ѿ сѣ́ти ю҆́же соста́виша ми, и҆ ѿ собла́знъ дѣ́лающихъ без̾зако́нїе. Впадꙋ́тсѧ
во мре́жꙋ свою̀ грѣ́шницы. є҆ди́нъ є҆́смь а҆́зъ, до́ндеже прейдꙋ̀.

=ѱл҃о́мъ дв҃довъ, рм҃а.=

~Гла́сомъ мои́мъ ко́ гдⷭ҇ꙋ воз̾ва́хъ, гла́сомъ мои́мъ ко́ гдⷭ҇ꙋ помолю́сѧ.
Пролїю̀ пред̾ ни́мъ моли́твꙋ мою̀, и҆ печа́ль мою̀ пред̾ ни́мъ воз̾вѣщꙋ̀.
Внегда̀ и҆счеза́етъ дх҃ъ мо́й, и҆ ты̀ позна̀ стезѧ̀ моѧ̀. На пꙋтѝ се́мъ, по
немꙋ́же хожда́хъ, с̾кры́ша сѣ́ть мнѣ̀. Смотрѧ́хъ ѡ҆деснꙋ́ю, и҆ воз̾глѧ́дахъ, и҆
не бѣ̀ зна́ѧи менѐ. Поги́бе бѣ́гство ѿ менѐ, и҆ нѣ́сть взыска́ѧи дш҃ꙋ мою̀.
Воз̾ва́хъ к̾ тебѣ̀ гдⷭ҇и. рѣ́хъ, ты̀ є҆сѝ ᲂу҆пова́нїе моѐ, ча́сть моѧ̀ є҆сѝ
на землѝ живы́хъ. Воньмѝ мл҃твꙋ мою̀, ꙗ҆́кѡ смири́хсѧ ѕѣлѡ̀. И҆зба́ви мѧ ѿ
гонѧ́щихъ мѧ̀, ꙗ҆́кѡ ᲂу҆крѣпи́шасѧ па́че менѐ. И҆зведѝ и҆з̾ темни́цы дш҃ꙋ
мою̀, и҆сповѣ́датисѧ и҆́мени твоемꙋ̀. Менѐ ждꙋ́тъ пра́ведницы, до́ндеже
воз̾да́си мнѣ̀.

=ѱл҃о́мъ дв҃довъ, рм҃в.=

~Гдⷭ҇и ᲂу҆слы́ши моли́твꙋ мою̀, внꙋшѝ моле́нїе моѐ во и҆́стинѣ твое́й,
ᲂу҆слы́ши мѧ в̾ пра́вдѣ твое́й. И҆ не вни́ди в̾ сꙋ́дъ с̾ рабѡ́мъ твои́мъ, ꙗ҆́кѡ
не ѡ҆правди́тсѧ пред̾ тобо́ю всѧ́къ живы́и. Ꙗ҆́кѡ погна̀ вра́гъ дш҃ꙋ мою̀,
смири́лъ є҆́сть в̾ землѝ живо́тъ мо́й. Посади́лъ мѧ є҆́сть в̾ те́мныхъ ꙗ҆́кѡ
ме́ртвыѧ вѣ́кꙋ, и҆ ᲂу҆ны̀ во мнѣ̀ дх҃ъ мо́й. во мнѣ̀ смꙋти́сѧ срⷣце моѐ.
Помѧнꙋ́хъ днѝ дре́внїѧ. поꙋчи́хсѧ во всѣ́хъ дѣ́лѣхъ твои́хъ, и҆ въ дѣ́лѣхъ
рꙋ́кꙋ твое́ю поꙋча́хсѧ. Воз̾дѣ́хъ к̾ тебѣ̀ рꙋ́цѣ моѝ, дш҃а моѧ̀ ꙗ҆́кѡ землѧ̀
без̾во́днаѧ тебѣ̀. Ско́рѡ ᲂу҆слы́ши мѧ гдⷭ҇и, и҆счезѐ дх҃ъ мо́й. Не ѿвратѝ
лица̀ твоегѡ̀ ѿ менѐ, и҆ ᲂу҆подо́блюсѧ низ̾ходѧ́щимъ в̾ ро́въ. Слы́шанꙋ
сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ᲂу҆пова́хъ. Скажѝ мнѣ̀ гдⷭ҇и
пꙋ́ть во́ньже пойдꙋ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. И҆зми́ мѧ ѿ вра́гъ
мои́хъ, гдⷭ҇и к̾ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀
є҆сѝ бг҃ъ мо́й. Дх҃ъ тво́й бл҃гі́и наста́витъ мѧ̀ на́ землю пра́вꙋ. И҆́мене
твоегѡ̀ ра́ди гдⷭ҇и, живи́ши мѧ, пра́вдою твое́ю и҆зведе́ши ѿ печа́ли дш҃ꙋ мою̀.
И҆ ми́лостїю твое́ю потреби́ши врагѝ моѧ̀, и҆ погꙋби́ши всѧ̀ стꙋжа́ющїѧ дш҃и
мое́й, ꙗ҆́кѡ а҆́зъ ра́бъ тво́й є҆́смь.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

