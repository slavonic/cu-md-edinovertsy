~Въ недѣ́лю, н҃ ю. стихо́въ, л҃ѕ. =припѣ́въ:= В=елича́емъ тѧ̀ живода́вче хрⷭ҇тѐ, и҆ чте́мъ всест҃ы́и дх҃ъ тво́й, є҆́же ѿ ѻ҆ц҃а посла́лъ є҆сѝ бжⷭ҇твенымъ ᲂу҆ченикѡ́мъ свои́мъ.=

~Нб҃са̀ повѣ́даютъ сла́вꙋ бж҃їю, творе́нїе же рꙋ́кꙋ є҆гѡ̀ возвѣща́етъ тве́рдь.=꙳= Словесе́мъ гдⷭ҇нимъ нб҃са̀ ᲂу҆тверди́шасѧ, и҆ дх҃омъ ᲂу҆́стъ є҆гѡ̀ всѧ̀ си́лы и҆́хъ. Съ нб҃сѐ призрѣ̀ гдⷭ҇ь, ви́дѣ всѧ̀ сн҃ы чл҃ческїѧ. Ꙗ҆́кѡ призрѣ̀ гдⷭ҇ь с̾ высоты̀ ст҃ы́ѧ своеѧ̀. Воцр҃и́сѧ бг҃ъ над̾ ꙗ҆зы́ки.=꙳= Гдⷭ҇ь съ нб҃сѐ призрѣ̀ на всѧ̀ живꙋ́щїѧ на землѝ. Ѻ҆́гнь пред̾ ни́мъ пред̾и́детъ, и҆ попали́тъ ѻ҆́крестъ врагѝ є҆гѡ̀, и҆ ѻ҆́крестъ є҆гѡ̀ бꙋ́рѧ вели́ка. Оу҆́глїе возгорѣ́шасѧ ѿ негѡ̀, и҆ прекло́нь нб҃са̀ и҆ сни́де. Подви́жасѧ и҆ тре́петна бы́сть землѧ̀. Ѿ ѡ҆блиста́нїѧ є҆гѡ̀ пред̾ ни́мъ, ѻ҆́блацы проидо́ша. Крилѣ̀ голꙋби́нѣ посре́бренѣ, и҆ междора́мїѧ є҆ѧ̀ в̾ блеща́нїи зла́та. Ѿ сїѡ́на бл҃голѣ́пїе красоты̀ є҆гѡ̀.=꙳= Внегда̀ ра́зньствитъ нбⷭ҇ныи цр҃ѧ на не́й, ѡ҆снѣжа́тсѧ в̾ селмо́нѣ. Помѧ́нꙋтсѧ и҆ ѡ҆братѧ́тсѧ ко́ гдⷭ҇ꙋ всѝ концы̀ землѝ. и҆ покло́нѧтсѧ пред̾ ни́мъ всѧ̀ ѻ҆те́чествїѧ ꙗ҆зы́къ, ꙗ҆́кѡ гдⷭ҇не є҆́сть црⷭ҇твїе, и҆ то́й ѡ҆блада́етъ ꙗ҆зы́ки. Зако́нъ гдⷭ҇нь непоро́ченъ ѡ҆браща́ѧ дш҃а. Свидѣ́тельство гдⷭ҇не вѣ́рно, ᲂу҆мꙋдрѧ́ѧ младе́нцы. Ѡ҆правда́нїѧ гдⷭ҇нѧ пра́ва, веселѧ́ща срⷣца̀. За́повѣдь гдⷭ҇нѧ свѣтла̀, просвѣща́ющи ѻ҆́чи. Гла́съ гдⷭ҇нь в̾ крѣ́пости, гла́съ гдⷭ҇нь в̾ велелѣ́потѣ. Гла́съ гдⷭ҇нь стрѧса́ющагѡ пꙋсты́ню, и҆ стрѧсе́тъ гдⷭ҇ь пꙋсты́ню ка́дскꙋю. Гла́съ гдⷭ҇нь сверша́ющагѡ є҆ле́ни, и҆ ѿкры́етъ дꙋбра́вы. Землѧ̀ потрѧсе́сѧ, и҆́бо нб҃са̀ ка́нꙋша ѿ лица̀ бг҃а сина́йна, ѿ лица̀ бг҃а і҆а́кѡвлѧ. До́ждь во́ленъ ѿлꙋчи́ши бж҃е достоѧ́нїю твоемꙋ̀ и҆ и҆знемо́же, ты́ же совершѝ ю҆̀. Внегда̀ собра́тисѧ лю́демъ вкꙋ́пѣ. И҆ свидѣ́нїѧ твоѧ̀ ᲂу҆вѣ́ришасѧ ѕѣлѡ̀. Вмѣ́стѡ ѻ҆ц҃ъ твои́хъ бы́ша сн҃ове твоѝ, ᲂу҆ста́виши и҆́хъ кнѧ́зѧ по все́й землѝ. Во всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ гл҃ы и҆́хъ.=꙳= По́слеши дх҃ъ сво́й и҆ сози́ждꙋтсѧ, и҆ ѡ҆бнови́ши лицѐ землѝ. Ка́мѡ пойдꙋ̀ ѿ́ дх҃а твоегѡ̀, и҆ ѿ лица̀ твоегѡ̀ ка́мѡ бѣжꙋ̀. Дх҃ъ тво́й бл҃гі́и наста́витъ мѧ̀ на́ землю пра́вꙋ.=꙳= Срⷣце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Возда́ждь ми ра́дость спасе́нїѧ твоегѡ̀, и҆ дх҃омъ влады́чномъ ᲂу҆тверди́ мѧ. Гдⷭ҇ь да́стъ глаго́лъ бл҃говѣствꙋ́ющимъ си́лꙋ мно́гꙋ. Цр҃ь си́лъ возлю́бленнагѡ. Гдⷭ҇ь крѣ́пость лю́демъ свои́мъ да́стъ, гдⷭ҇ь бл҃гослови́тъ лю́ди своѧ̀ ми́ромъ.=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.=꙳ И҆= ны́нѣ и҆ при́снѡ и҆ во́ вѣки вѣкѡ́мъ, а҆ми́нь.=꙳=

~А҆ллилꙋ́їѧ, а҆ллилꙋ́їѧ, сла́ва тебѣ̀ бж҃е. =гⷤ.=

