~Мцⷭ҇а а҆́вгꙋста, въ ѕ҃ дн҃ь. ~На преѡ҆браже́нїе гдⷭ҇а бг҃а сп҃са на́шегѡ і҆с҃а хрⷭ҇та̀. стихо́въ, к҃д. =припѣ́въ:= В=елича́емъ тѧ̀ живода́вче хрⷭ҇тѐ, и҆ почита́емъ пречⷭ҇тыѧ пло́ти твоеѧ̀, пресла́вное преѡ҆браже́нїе.=

~Ве́лїи гдⷭ҇ь и҆ хва́ленъ ѕѣлѡ̀, во́ градѣ бг҃а на́шегѡ в̾ горѣ̀ ст҃ѣ́й є҆гѡ̀.=꙳= Гото́ваѧ го́ры крѣ́постїю свое́ю. Ѡ҆дѣѧ́исѧ свѣ́томъ ꙗ҆́кѡ ри́зою.=꙳= И҆сповѣ́данїе и҆ красота̀ пред̾ ни́мъ. Го́ры возра́дꙋютсѧ ѿ лица̀ гдⷭ҇нѧ. И҆ ꙗ҆ви́тсѧ в̾ сла́вѣ свое́й. Разботѣ́ютъ кра́снаѧ пꙋсты́нѧ, и҆ ра́достїю хо́лми препоѧ́шꙋтсѧ. Гора̀ бж҃їѧ, гора̀ тꙋ́чнаѧ. гора̀ ᲂу҆сыре́ннаѧ, гора̀ тꙋ́чнаѧ. гора̀ сїѧ̀ ю҆́же стѧжа̀ десни́ца твоѧ̀. Кто̀ взы́детъ на́ горꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀; Оу҆пова́й на́нь, и҆ то́й сотвори́тъ. и҆ и҆зведе́тъ ꙗ҆́кѡ свѣ́тъ пра́вдꙋ твою̀, и҆ сꙋдьбы̀ твоѧ̀ ꙗ҆́кѡ полꙋ́дне. Гдⷭ҇и кто̀ ѡ҆бита́етъ в̾ жили́щи твое́мъ, и҆лѝ кто̀ всели́тсѧ в̾ горѣ̀ ст҃ѣ́й твое́й;=꙳= Послѝ свѣ́тъ тво́й и҆ и҆́стинꙋ твою̀. Та́ мѧ наста́виста и҆ введо́ста мѧ в̾ го́рꙋ ст҃ꙋ́ю твою̀. Не на лꙋ́къ бо мо́й ᲂу҆пова́ю, и҆ ѻ҆рꙋ́жїе моѐ неспасе́тъ менѐ. Но десни́ца твоѧ̀, и҆ мы́шца твоѧ̀, и҆ просвѣще́нїе лица̀ твоегѡ̀. Просвѣща́ещи ты̀ ди́внѡ ѿ го́ръ вѣ́чныхъ. Тво́й є҆́сть дн҃ь, и҆ твоѧ̀ є҆́сть но́щь. Ты̀ соверши́лъ є҆сѝ зарю̀ и҆ сл҃нце. ты̀ сотворѝ всѧ̀ предѣ́лы землѝ. Ве́снꙋ и҆ жа́твꙋ ты̀ созда̀ и҆́хъ, помѧнѝ сїѧ̀. Твоѧ̀ сꙋ́ть нб҃са̀, и҆ твоѧ̀ є҆́сть землѧ̀. Вселе́ннꙋю и҆ и҆сполне́нїе є҆ѧ̀, ты̀ ѡ҆снова̀. сѣ́веръ и҆ мо́ре ты̀ созда̀. Ѳавѡ́ръ и҆ є҆рмѡ́нъ, ѡ҆ и҆́мени твое́мъ возра́дꙋетасѧ.=꙳= Гдⷭ҇и во́ свѣтѣ лица̀ твоегѡ̀ по́йдꙋтъ, и҆ ѡ҆ и҆́мени твое́мъ возра́дꙋютсѧ ве́сь дн҃ь, и҆ пра́вдою твое́ю вознесꙋ́тсѧ.=꙳= И҆ бꙋ́ди свѣ́тлость гдⷭ҇а бг҃а на́шегѡ на на́съ, ѿ ны́нѣ и҆ до́ вѣка.=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.=꙳ И҆= ны́нѣ и҆ при́снѡ и҆ во́ вѣки вѣкѡ́мъ, а҆ми́нь.=꙳=

~А҆ллилꙋ́їѧ, а҆ллилꙋ́їѧ, сла́ва тебѣ̀ бж҃е. =гⷤ.=

