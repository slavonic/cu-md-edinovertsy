=каѳи́сма, з҃. ѱл҃о́мъ дв҃довъ, м҃ѕ.=

~Всѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дости. Ꙗ҆́кѡ гдⷭ҇ь вы́шнїи стра́шенъ, цр҃ь ве́лїи по все́й землѝ. Покорѝ лю́ди на́мъ, и҆ ꙗ҆зы́ки по́д̾ ноги на́ша. И҆збра̀ на́мъ достоѧ́нїе своѐ, добро́тꙋ і҆а́кѡвлю ю҆́же воз̾любѝ. Взы́де бг҃ъ в̾ воскликнове́нїи, гдⷭ҇ь во́ гласѣ трꙋ́бнѣ. По́йте бг҃ꙋ на́шемꙋ по́йте, по́йте цр҃е́ви на́шемꙋ по́йте. Ꙗ҆́кѡ цр҃ь все́й землѝ бг҃ъ, по́йте разꙋ́мнѡ. Воцр҃и́сѧ бг҃ъ над̾ ꙗ҆зы́ки, бг҃ъ сѣди́тъ на прⷭ҇то́лѣ ст҃ѣ́мъ свое́мъ. Кнѧ́зи лю́дьстїи собра́шасѧ съ бг҃омъ а҆враа́млемъ, ꙗ҆́кѡ бж҃їи держа́внїи землѝ ѕѣлѡ̀ воз̾несо́шасѧ.

=ѱл҃о́мъ дв҃довъ, м҃з.=

~Ве́лїи гдⷭ҇ь, и҆ хва́ленъ ѕѣлѡ̀, во́ градѣ бг҃а на́шегѡ, в̾ горѣ̀ ст҃ѣ́й є҆гѡ̀. Бл҃гокоре́нномъ ра́дованїемъ всеѧ̀ землѝ, го́ры сїѡ́нскїѧ, ре́бра сѣ́верова, гра́дъ цр҃ѧ вели́кагѡ. Бг҃ъ въ тѧ́жестѣхъ є҆гѡ̀ зна́емь є҆́сть, є҆гда̀ застꙋпа́етъ и҆̀. Ꙗ҆́кѡ сѐ цр҃їе зе́мстїи собра́шасѧ, снидо́шасѧ вкꙋ́пѣ. Ті́и ви́дѣвше та́кѡ диви́шасѧ, смꙋти́шасѧ под̾виза́шасѧ, тре́петъ прїѧ́тъ ѧ҆̀. Тꙋ̀ болѣ́зни ꙗ҆́кѡ ражда́ющей. дх҃омъ бꙋ́рномъ сокрꙋши́ши кораблѝ ѳарсі́йскїѧ. Ꙗ҆́коже слы́шахомъ, та́кѡ и҆ ви́дѣхомъ, во́ градѣ гдⷭ҇а си́лъ, во́ градѣ бг҃а на́шегѡ. Бг҃ъ ѡ҆снова̀ и҆̀ в̾ вѣ́къ. прїѧ́хомъ бж҃е млⷭ҇ть твою̀, посредѣ̀ люде́й твои́хъ. По и҆́мени твоемꙋ̀ бж҃е, та́кѡ и҆ хвала̀ твоѧ̀ на концы́хъ землѝ, пра́вды и҆спо́лнь десни́ца твоѧ̀. Да воз̾весели́тсѧ гора̀ сїѡ́нскаѧ, и҆ воз̾ра́дꙋютсѧ дще́ри і҆ꙋде́йскїѧ, сꙋде́бъ ра́ди твои́хъ гдⷭ҇и. Ѡ҆бы́дите сїѡ́нъ и҆ прїимѣ́те и҆̀, воз̾вѣсти́те в̾ столпѣ́хъ є҆гѡ̀. Положи́те срⷣца̀ ва́ша в̾ си́лꙋ є҆гѡ̀, и҆ раздѣли́те до́мъ є҆гѡ̀, ꙗ҆́кѡ да повѣ́сте в̾ ро́дѣ и҆́номъ. Ꙗ҆́кѡ то́й є҆́сть бг҃ъ на́шъ во́ вѣки и҆ в̾ вѣ́къ вѣ́ка. то́й ᲂу҆пасе́тъ на́съ во́ вѣки.

=ѱл҃о́мъ дв҃довъ, м҃и.=

~Оу҆слы́шите сїѧ̀ всѝ ꙗ҆зы́цы, внꙋши́те всѝ живꙋ́щїи по вселе́ннѣй. Земні́и же и҆ сы́нове чл҃честїи, вкꙋ́пѣ бога́тъ и҆ ᲂу҆бо́гъ. Оу҆ста̀ моѧ̀ воз̾гл҃ютъ премꙋ́дрость, и҆ поꙋче́нїе срⷣца моегѡ̀ ра́зꙋмъ. Приклоню̀ в̾ при́тчахъ ᲂу҆́хо моѐ, ѿве́рзꙋ во ѱалты́ри гана́нїе моѐ. Въскꙋ́ю бою́сѧ в̾ де́нь лю́тъ; без̾зако́нїе пѧты̀ моеѧ̀ ѡ҆бы́детъ мѧ̀. Надѣ́ющїисѧ си́лѣ свое́й, и҆ мно́жествомъ бога́тства своегѡ̀ хвалѧ́щесѧ. Бра́тъ не и҆зба́витъ, и҆зба́витъ ли чл҃къ; не да́стъ бг҃ꙋ и҆змѣ́ны за сѧ̀, и҆ цѣ́нꙋ и҆збавле́нїѧ дш҃и своеѧ̀; и҆ ᲂу҆трꙋди́сѧ во́ вѣки, и҆ жи́въ бꙋ́детъ до конца̀. Не ᲂу҆́зритъ па́гꙋбы, є҆гда̀ ви́дитъ премꙋ́дрыѧ ᲂу҆мира́юща. Вкꙋ́пѣ безꙋ́менъ и҆ несмы́сленъ поги́бнета, и҆ ѡ҆ста́вѧтъ чꙋжди́мъ бога́тство своѐ, и҆ гро́би и҆́хъ жили́ща и҆́хъ во́ вѣки. Селе́нїѧ и҆́хъ в̾ ро́дъ и҆ ро́дъ, нареко́ша и҆мена̀ своѧ̀ на земны́хъ. и҆ чл҃къ в̾ че́сти сы́и, не разꙋмѣ̀, приложи́сѧ скотѡ́мъ несмы́сленымъ и҆ ᲂу҆подо́бисѧ и҆́мъ. Се́й пꙋ́ть и҆́хъ собла́знъ и҆́мъ, и҆ поси́хъ во ᲂу҆стѣ́хъ свои́хъ бл҃гои҆зво́лѧтъ. Ꙗ҆́кѡ ѻ҆вца̀ во а҆́дѣ положе́ни сꙋ́ть, сме́рть ᲂу҆пасе́тъ и҆́хъ. и҆ ѡ҆блада́ютъ и҆́ми пра́вїи заꙋ́тра. И҆ по́мощь и҆́хъ ѡ҆бетша́етъ во а҆́дѣ, ѿ сла́вы своеѧ̀ и҆зри́новени бы́ша. Ѻ҆ба́че бг҃ъ и҆зба́витъ дш҃ꙋ мою̀ и҆з̾ рꙋкѝ а҆́довы, є҆гда̀ прїе́млетъ мѧ̀. Не ᲂу҆бою́сѧ є҆гда̀ разбога́тѣетъ чл҃къ, и҆лѝ є҆гда̀ ᲂу҆мно́житсѧ сла́ва до́мꙋ є҆гѡ̀. Ꙗ҆́кѡ є҆гда̀ ᲂу҆мира́етъ, не ѡ҆ста́витъ ли всѧ̀. нижѐ сни́детъ с̾ ни́мъ сла́ва є҆гѡ̀; Ꙗ҆́кѡ дш҃а є҆гѡ̀ въ животѣ̀ є҆гѡ̀ бл҃гослови́тсѧ, и҆сповѣ́стьтисѧ є҆гда̀ бл҃го сотвори́ши є҆мꙋ̀. Всели́тсѧ да́же до́ рода ѻ҆ц҃ъ свои́хъ, да́же до́ вѣка не ᲂу҆́зритъ свѣ́та. И҆ чл҃къ въ че́сти сы́и, не разꙋмѣ̀, приложи́сѧ скотѣ́хъ несмы́сленыхъ, и҆ ᲂу҆подо́бисѧ и҆́мъ.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, м҃ѳ.=

~Бг҃ъ богѡ́мъ гдⷭ҇ь гл҃а, и҆ призва̀ зе́млю, ѿ восто́къ сл҃нца до за́падъ. Ѿ сїѡ́на бл҃голѣ́пїе красоты̀ є҆гѡ̀. Бг҃ъ ꙗ҆́вѣ прїи́детъ, бг҃ъ на́шъ, и҆ не премолчи́тъ. ѻ҆́гнь пред̾ ни́мъ воз̾гори́тсѧ, и҆ ѻ҆́крестъ є҆гѡ̀ бꙋ́рѧ ѕѣ́льна. Призове́тъ не́бо свы́ше, и҆ зе́млю разсꙋди́ти лю́ди своѧ̀. Соберѣ́те є҆мꙋ̀ прпⷣбныѧ є҆гѡ̀, завѣща́ющїѧ завѣ́тъ є҆гѡ̀ ѡ҆ же́ртвахъ. И҆ воз̾вѣстѧ́тъ нб҃са̀ пра́вдꙋ є҆гѡ̀, ꙗ҆́кѡ бг҃ъ сꙋдїѧ̀ є҆́сть. Слы́шите лю́дїе моѝ, и҆ воз̾глаго́лю ва́мъ. і҆зра́илю, и҆ засвидѣ́тельствꙋю тѝ. бг҃ъ бг҃ъ тво́й є҆́смь а҆́зъ. Не ѡ҆ же́ртвахъ твои́хъ ѡ҆бличꙋ́ тѧ, всесожже́нїѧ же твоѧ̀ предо мно́ю сꙋ́ть вы́нꙋ. Не прїимꙋ̀ ѿ́ домꙋ твоегѡ̀ тельца̀, ни ѿ ста́дъ твои́хъ козлы̀. Ꙗ҆́кѡ моѝ сꙋ́ть всѝ ѕвѣ́рїе дꙋбра́внїи, ско́ти въ гора́хъ, и҆ воло́ве. Позна́хъ всѧ̀ пти́цы небе́сныѧ, и҆ красота̀ се́льнаѧ со мно́ю є҆́сть. А҆́ще вза́лчꙋ, не рекꙋ̀ тебѣ̀, моѧ́ бо є҆́сть вселе́ннаѧ, и҆ и҆сполне́нїе є҆ѧ̀. Е҆да̀ ꙗ҆́мъ мѧса̀ ю҆́нча; и҆лѝ кро́вь ко́злїю пїю̀; Пожрѝ бг҃ови же́ртвꙋ хвалѣ̀, и҆ воз̾да́ждь вы́шнемꙋ моли́твы твоѧ̀. И҆ призови́ мѧ в̾ де́нь печа́ли твоеѧ̀, и҆ и҆зба́влю тѧ̀, и҆ просла́виши мѧ̀. Грѣ́шникꙋ же речѐ бг҃ъ, въскꙋ́ю ты̀ повѣ́даеши ѡ҆правда́нїѧ моѧ̀, и҆ воспрїе́млеши завѣ́тъ мо́й ᲂу҆стны̀ твои́ми. Ты́ же воз̾ненави́дѣ наказа́нїе, и҆ ѿве́рже словеса̀ моѧ̀ вспѧ́ть. А҆́ще ви́дѧше та́тѧ, теча́ше с̾ ни́мъ, и҆ с̾ прелюбодѣ́емъ ᲂу҆ча́стїе своѐ полага́ше. Оу҆ста̀ твоѧ̀ ᲂу҆мно́жиша ѕло́бꙋ, и҆ ꙗ҆зы́къ тво́й сплета́ше льще́нїѧ. Сѣдѧ̀ на бра́та своегѡ̀ клевета́ше, и҆ на́ сн҃а мт҃ре своеѧ̀ полага́ше собла́знъ. Сїѧ̀ сотвори́лъ є҆сѝ, и҆ ᲂу҆молча́хъ. воз̾непщева́лъ є҆сѝ без̾зако́нїе, ꙗ҆́кѡ бꙋ́дꙋ тебѣ̀ подо́бенъ. ѡ҆бличꙋ́ тѧ, и҆ пред̾ста́влю пред̾ лице́мъ твои́мъ грѣхѝ твоѧ̀. Разꙋмѣ́йте же сїѧ̀ забыва́ющїи бг҃а, да некогда̀ похи́титъ и҆ не бꙋ́детъ и҆збавлѧ́ѧи. Же́ртва хвалѣ̀ просла́витъ мѧ̀, и҆ тꙋ̀ пꙋ́ть, и҆́мже ꙗ҆влю̀ є҆мꙋ̀ спасе́нїе моѐ.

=ѱл҃о́мъ дв҃довъ, н҃.=

~Поми́лꙋй мѧ бж҃е по вели́цѣй млⷭ҇ти твое́й. И҆ по мно́жествꙋ щедро́тъ твои́хъ, ѡ҆чи́сти без̾зако́нїе моѐ. Наипа́че ѡ҆мы́й мѧ ѿ без̾зако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ. Ꙗ҆́кѡ без̾зако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ. Ꙗ҆́кѡ да ѡ҆правди́шисѧ во словесѣ́хъ свои́хъ, и҆ побѣди́ши внегда̀ сꙋди́ти. Се́бо въ без̾зако́нїихъ зача́тъ є҆́смь, и҆ во грѣсѣ́хъ роди́ мѧ мт҃и моѧ̀. Се́бо и҆́стинꙋ воз̾люби́лъ є҆сѝ, без̾вѣ́стнаѧ и҆ та́йнаѧ премꙋ́дрости твоеѧ̀, ꙗ҆ви́лъ ми є҆сѝ. Ѡ҆кропи́ши мѧ ѵ҆с̾со́помъ, и҆ ѡ҆чи́щꙋсѧ. ѡ҆мы́еши мѧ̀, и҆ па́че снѣ́га ᲂу҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, воз̾ра́дꙋютсѧ ко́сти смире́нныѧ. Ѿвратѝ лицѐ твоѐ ѿ грѣ́хъ мои́хъ, и҆ всѧ̀ без̾зако́нїѧ моѧ̀ ѡ҆чи́сти. Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. Не ѿве́рзи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿи҆мѝ ѿ менѐ. Воз̾да́ждь мѝ ра́дость спасе́нїѧ твоегѡ̀, и҆ дх҃омъ влⷣчномъ ᲂу҆тверди́ мѧ. Наꙋчꙋ̀ без̾зако́нныѧ пꙋте́мъ твои́мъ, и҆ нечести́вїи к̾ тебѣ̀ ѡ҆братѧ́тсѧ. И҆зба́ви мѧ ѿ крові́й бж҃е, бж҃е спасе́нїѧ моегѡ̀, воз̾ра́дꙋетсѧ ꙗ҆зы́къ мо́й пра́вдѣ твое́й. Гдⷭ҇и ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̀ воз̾вѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ же́ртвѣ, да́лъ бы́хъ ᲂу҆́бѡ. всесожже́нїѧ не бл҃говоли́ши. Же́ртва бг҃ꙋ дх҃ъ сокрꙋше́нъ. срⷣце сокрꙋше́но и҆ смире́но бг҃ъ не ᲂу҆ничижи́тъ. Оу҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆єросали́мскїѧ. Тогда̀ бл҃говоли́ши же́ртвꙋ пра́вдѣ, воз̾ноше́нїе и҆ всесожега́емаѧ. Тогда̀ воз̾ложа́тъ на ѻ҆лта́рь тво́й тельца̀.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, н҃а.=

~Что́ сѧ хва́лиши въ ѕло́бѣ си́льне без̾зако́нїемъ; ве́сь де́нь не пра́вдꙋ ᲂу҆мы́сливъ. ꙗ҆зы́къ тво́й ꙗ҆́кѡ бри́тва и҆з̾ѡ҆щре́нна, сотвори́лъ є҆сѝ ле́сть. Воз̾люби́лъ є҆сѝ ѕло́бꙋ, па́че бл҃госты́ни, не пра́вдꙋ, не́же глаго́лати пра́вдꙋ. Воз̾люби́лъ є҆сѝ всѧ̀ гл҃ы пото́пныѧ, ꙗ҆зы́къ льсти́въ. Сегѡ̀ ра́ди бг҃ъ разрꙋши́тъ тѧ до конца̀, восто́ргнетъ тѧ̀ и҆ пресели́тъ тѧ ѿ селе́нїѧ твоегѡ̀, и҆ ко́рень тво́й ѿ землѝ живы́хъ. Оу҆́зрѧтъ пра́веднїи и҆ ᲂу҆боѧ́тсѧ, и҆ ѡ҆ не́мъ воз̾смѣю́тсѧ и҆ рекꙋ́тъ. Се́й человѣ́къ, и҆́же не положѝ бг҃а помо́щника себѣ̀, но ᲂу҆пова̀ на мно́жество бога́тства своегѡ̀, и҆ воз̾мо́же сꙋето́ю свое́ю. А҆́зъ же ꙗ҆́кѡ ма́слина плодови́та в̾ домꙋ̀ бж҃їи, ᲂу҆пова́хъ на млⷭ҇ть бж҃їю во́ вѣки, и҆ в̾ вѣ́къ вѣ́ка. И҆сповѣ́мсѧ тебѣ̀ во́ вѣки, ꙗ҆́кѡ сотвори́лъ є҆сѝ. и҆ терплю̀ и҆́мѧ твоѐ ꙗ҆́кѡ бл҃го, пред̾ прпⷣбными твои́ми.

=ѱл҃о́мъ дв҃довъ, н҃в.=

~Речѐ безꙋ́менъ въ срⷣцы свое́мъ, нѣ́сть бг҃а. Растлѣ́ша и҆ ѡ҆мрази́шасѧ въ без̾зако́нїихъ, нѣ́сть творѧ́и бл҃госты́ню. Бг҃ъ с̾ нб҃сѐ прини́че на́ сыны человѣ́ческїѧ, ви́дѣти, а҆́ще є҆́сть разꙋмѣва́ѧ, и҆лѝ взыска́ѧ бг҃а; Всѝ ᲂу҆клони́шасѧ, вкꙋ́пѣ непотре́бни бы́ша. нѣ́сть творѧ́и бл҃го́е, нѣ́сть до є҆ди́нагѡ. Ни лѝ разꙋмѣ́ютъ всѝ дѣ́лающїи без̾зако́нїе, снѣда́ющїи лю́ди моѧ̀ в̾ хлѣ́ба мѣ́стѡ; Бг҃а не призва́ша, та́мѡ ᲂу҆страши́шасѧ стра́ха, и҆дѣ́же не бѣ̀ стра́ха. Ꙗ҆́кѡ бг҃ъ разсы́па ко́сти чл҃коꙋго́дникѡмъ. постыдѣ́шасѧ, ꙗ҆́кѡ бг҃ъ ᲂу҆ничижѝ и҆́хъ. Кто̀ да́стъ ѿ сїѡ́на спасе́нїе і҆зра́илево; внегда̀ воз̾врати́тъ бг҃ъ плѣне́нїе люде́й свои́хъ, воз̾ра́дꙋетсѧ і҆а́кѡвъ, и҆ воз̾весели́тсѧ і҆зра́иль.

=ѱл҃о́мъ дв҃довъ, н҃г.=

~Бж҃е во́ и҆мѧ твоѐ спаси́ мѧ, и҆ в̾ си́лѣ твое́й сꙋди́ ми. Бж҃е ᲂу҆слы́ши мл҃твꙋ мою̀, внꙋшѝ глаго́лы ᲂу҆́стъ мои́хъ. Ꙗ҆́кѡ чꙋ́ждїи воста́ша на мѧ̀, и҆ крѣ́пцыи взыска́ша дш҃ꙋ мою̀, и҆ не пред̾ложи́ша бг҃а пред̾ собо́ю. Се́бо бг҃ъ помога́етъ ми, и҆ гдⷭ҇ь застꙋ́пникъ дш҃и мое́й. Ѿврати́тъ ѕла́ѧ врагѡ́мъ мои́мъ, и҆́стиною твое́ю потребѝ и҆́хъ. Во́лею пожрꙋ̀ тебѣ̀, и҆сповѣ́мсѧ и҆́мени твоемꙋ̀ гдⷭ҇и, ꙗ҆́кѡ бл҃го. Ꙗ҆́кѡ ѿ всѧ́кїѧ печа́ли и҆зба́ви мѧ. и҆ на врагѝ моѧ̀ воз̾зрѣ̀ ѻ҆́ко моѐ.

=ѱл҃о́мъ дв҃довъ, н҃д.=

~Внꙋшѝ бж҃е мл҃твꙋ мою̀, и҆ не пре́зри моле́нїѧ моегѡ̀. воньми́ ми, и҆ ᲂу҆слы́ши мѧ. Воз̾скорбѣ́хъ печа́лїю мое́ю, и҆ смꙋти́хсѧ, ѿ́ гласа вра́жїѧ и҆ ѿстꙋже́нїѧ грѣ́шнича. Ꙗ҆́кѡ ᲂу҆клони́ша на мѧ̀ без̾зако́нїе, и҆ во́ гнѣвѣ враждова́хꙋ мѝ. Се́рдце моѐ смꙋти́сѧ во мнѣ̀, и҆ стра́хъ сме́рти нападѐ на мѧ̀. Боѧ́знь и҆ тре́петъ прїи́де на мѧ̀, и҆ покры́ мѧ тма̀. И҆ рѣ́хъ, кто̀ да́стъ ми крилѣ̀ ꙗ҆́кѡ го́лꙋби; и҆ полещꙋ̀, и҆ почі́ю. Сѐ ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни. Ча́ѧхъ бг҃а спаса́ющагѡ мѧ̀, ѿ малодꙋ́шїѧ и҆ бꙋ́ри. Потопѝ гдⷭ҇и, и҆ раздѣлѝ ꙗ҆зы́ки и҆́хъ. ꙗ҆́кѡ ви́дѣхъ без̾зако́нїе, и҆ пререка́нїе во́ градѣ. Де́нь и҆ но́щь ѡ҆бы́детъ и҆̀ по стѣна́мъ є҆гѡ̀, без̾зако́нїе и҆ трꙋ́дъ посредѣ̀ є҆гѡ̀, и҆ не пра́вда. И҆ не ѡ҆скꙋдѣ̀ ѿ пꙋте́й є҆гѡ̀ ли́хва и҆ ле́сть. Ꙗ҆́кѡ а҆́ще бы вра́гъ поноси́лъ мѝ, претерпѣ́лъ бы́хъ ᲂу҆́бѡ. И҆ а҆́ще бы ненавидѧ́и мѧ на мѧ̀ велерѣ́чевалъ, ᲂу҆кры́лбыхсѧ ѿ негѡ̀. Ты́ же чл҃че равнодꙋ́шне, влⷣко мо́й и҆ зна́емыи мо́й, и҆́же кꙋ́пнѡ наслади́лъ мѧ є҆сѝ бра́шна, во́ храмѣ бж҃їи ходи́ховѣ є҆диномышле́нїемъ. Да прїи́детъ же сме́рть на нѧ̀, и҆ сни́дꙋтъ во а҆́дъ жи́ви. ꙗ҆́кѡ лꙋка́вство в̾ жили́щихъ и҆́хъ, посредѣ̀ и҆́хъ. А҆́зъ къ бг҃ꙋ воз̾ва́хъ, и҆ гдⷭ҇ь ᲂу҆слы́ша мѧ. Ве́черъ и҆ заꙋ́тра и҆ полꙋ́дне, повѣ́мъ и҆ воз̾вѣщꙋ̀, и҆ ᲂу҆слы́шитъ гла́съ мо́й. И҆зба́витъ ми́ромъ дш҃ꙋ мою̀ ѿ приближа́ющихсѧ мнѣ̀, ꙗ҆́кѡ во мно́зѣ бѧ́хꙋ со мно́ю. Оу҆слы́шитъ бг҃ъ, и҆ смири́тъ и҆́хъ, сы́и пре́жде вѣ́къ. Нѣ́сть бо и҆́мъ и҆змѣне́нїѧ, ꙗ҆́кѡ не ᲂу҆боѧ́шасѧ бг҃а. Про́стретъ рꙋ́кꙋ свою̀ на воз̾даѧ́нїе, ѡ҆скверни́ша завѣ́тъ є҆гѡ̀. Раздѣли́шасѧ ѿ́ гнѣва лица̀ є҆гѡ̀, и҆ прибли́жишасѧ срⷣца̀ и҆́хъ. ᲂу҆мѧ́кнꙋша словеса̀ и҆́хъ па́че є҆ле́ѧ, и҆ та̀ сꙋ́ть стрѣ́лы. Воз̾ве́рзи на́ гдⷭ҇а печа́ль твою̀, и҆ то́й тѧ̀ препита́етъ. не да́стъ в̾ вѣ́къ молвы̀ пра́ведникꙋ. Ты́ же бж҃е низ̾веде́ши и҆́хъ в̾ стꙋдене́цъ и҆стлѣ́нїѧ. Мꙋ́жїе кро́ви и҆ льстѝ, не преполовѧ́тъ дне́й свои́хъ, а҆́зъ же гдⷭ҇и ᲂу҆пова́ю на тѧ̀.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

