~Ст҃ы́мъ ст҃лемъ, ѻ҆́бщїи. стихо́въ, л҃ѳ. =припѣ́въ:= В=елича́емъ тѧ̀ ст҃лю хрⷭ҇то́въ, і҆мⷬ҇къ. и҆ чте́мъ ст҃ꙋ́ю па́мѧть твою̀, ты́ бо мо́лиши за на́съ хрⷭ҇та̀ бг҃а на́шегѡ.=

~Оу҆слы́шите сїѧ̀ всѝ ꙗ҆зы́цы, внꙋши́те всѝ живꙋ́щїи по вселе́ннѣй.=꙳= Земні́и же и҆ сн҃ове чл҃честїи, вкꙋ́пѣ бога́тъ и҆ ᲂу҆бо́гъ. Оу҆ста̀ моѧ̀ воз̾глаго́лютъ премꙋ́дрость, и҆ поꙋче́нїе срⷣца моегѡ̀ ра́зꙋмъ. Прїиди́те ча́да послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Сѐ ᲂу҆стнѣ̀ моѝ невозбраню̀, гдⷭ҇и ты̀ разꙋмѣ̀. Бл҃говѣсти́хъ пра́вдꙋ твою̀ в̾ цр҃кви мно́зѣ. Пра́вдꙋ твою̀ нескры́хъ в̾ срⷣцы мое́мъ, и҆ и҆́стинꙋ твою̀, и҆ спасе́нїе твоѐ рѣ́хъ. Нескры́хъ млⷭ҇ть твою̀, и҆ и҆́стинꙋ твою̀ ѿ со́ньма мно́га. Къ тебѣ̀ пѣ́нїе моѐ всегда̀, и҆ а҆́зъ с̾ тобо́ю всегда̀. Ходѧ́и без̾ поро́ка, и҆ дѣ́лаѧи пра́вдꙋ.=꙳= Непови́ненъ рꙋка́ма, и҆ чи́стъ срⷣцемъ. И҆сповѣ́мсѧ тебѣ̀ в̾ цр҃кви мно́зѣ, в̾ лю́дѣхъ тѧ́жцѣхъ восхвалю́ тѧ. И҆ ꙗ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й. Повѣ́мъ и҆́мѧ твоѐ бра́тїи мое́й, посредѣ̀ цр҃кве восхвалю́ тѧ. Оу҆мы́ю в̾ непови́нныхъ рꙋ́цѣ моѝ, и҆ ѡ҆бы́дꙋ ѻ҆лта́рь тво́й гдⷭ҇и. Оу҆слы́шати мѝ гла́съ хвалы̀ твоеѧ̀, и҆ повѣ́дати всѧ̀ чꙋдеса̀ твоѧ̀. Гдⷭ҇и возлюби́хъ бл҃голѣ́пїе до́мꙋ твоегѡ̀, и҆ мѣ́сто вселе́нїѧ сла́вы твоеѧ̀. Несѣдо́хъ с̾ со́ньмомъ сꙋ́етнымъ и҆ съ законопрестꙋ́пными невни́дꙋ. Рѣ́хъ без̾зако́ннꙋющимъ не без̾зако́ннꙋйте, и҆ согрѣша́ющимъ невозноси́те ро́га. Возненави́дѣхъ цр҃кви лꙋка́внꙋющихъ, и҆ съ нечести́выми несѧ́дꙋ. Е҆ди́но проси́хъ ѿ́ гдⷭ҇а то̀ взыщꙋ̀, є҆́же жи́ти ми в̾ домꙋ̀ гдⷭ҇ни всѧ̀ днѝ живота̀ моегѡ̀. зрѣ́ти мѝ красотꙋ̀ гдⷭ҇ню, и҆ призира́ти цр҃ковь ст҃ꙋ́ю є҆гѡ̀. Ѡ҆быдо́хъ и҆ пожро́хъ в̾ кро́вѣ є҆гѡ̀, же́ртвꙋ хвале́нїѧ и҆ воскликнове́нїѧ. А҆́зъ же ꙗ҆́кѡ ма́слина плодови́та в̾ домꙋ̀ бж҃їи.=꙳= И҆ возда́стъ мѝ гдⷭ҇ь по пра́вдѣ мое́й, и҆ по чистотѣ̀ рꙋ́кꙋ мое́ю возда́стъ мѝ. Ꙗ҆́кѡ сохрани́хъ пꙋтѝ гдⷭ҇нѧ, и҆ не нече́ствовахъ ѿ́ бг҃а моегѡ̀. Ꙗ҆́кѡ всѧ̀ сꙋдьбы̀ є҆гѡ̀ предо мно́ю, и҆ ѡ҆правда́нїѧ є҆гѡ̀ не ѿстꙋпи́ша ѿ менѐ. Оу҆ста̀ пра́веднагѡ поꙋча́тсѧ премꙋ́дрости, и҆ ꙗ҆зы́къ є҆гѡ̀ воз̾глаго́летъ сꙋ́дъ. Зако́нъ бг҃а є҆гѡ̀ в̾ срⷣцы є҆гѡ̀, и҆ неза́пнꙋтсѧ стопы̀ є҆гѡ̀. Оу҆стро́итъ словеса̀ своѧ̀ на сꙋдѣ̀, ꙗ҆́кѡ въ вѣ́къ неподви́житсѧ. Въ па́мѧть вѣ́чнꙋю бꙋ́детъ пра́ведникъ, ѿ́ слꙋха ѕла̀ не ᲂу҆бои́тсѧ.=꙳= Ве́сь де́нь ми́лꙋетъ, и҆ взае́мъ дае́тъ пра́ведныи, и҆ сѣ́мѧ є҆гѡ̀ во бл҃гослове́нїи бꙋ́детъ. Расточѝ и҆ дадѐ ᲂу҆бо́гимъ, пра́вда є҆гѡ̀ пребыва́етъ въ вѣ́къ вѣ́ка. Пра́ведникъ ꙗ҆́кѡ фи́никъ процвѣте́тъ, и҆ ꙗ҆́кѡ ке́дръ и҆́же въ лива́нѣ ᲂу҆мно́житсѧ. Насажде́нъ въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.Ꙗ҆́кѡ ты̀ бл҃гослови́ши пра́ведника гдⷭ҇и, сла́вою и҆ че́стїю вѣнча́лъ є҆сѝ є҆гѡ̀. Свѣ́тъ восїѧ̀ пра́ведникꙋ, и҆ пра́вымъ срⷣцемъ весе́лїе.=꙳= Возвесели́тсѧ пра́ведникъ ѡ҆́ гдⷭ҇ѣ, и҆ ᲂу҆пова́етъ на́нь. Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ. Бл҃же́ни живꙋ́щїи в̾ домꙋ̀ твое́мъ, в̾ вѣ́къ вѣ́ка восхва́лѧтъ тѧ̀.=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.=꙳ И҆= ны́нѣ и҆ при́снѡ и҆ во́ вѣки вѣкѡ́мъ, а҆ми́нь.=꙳=

~А҆ллилꙋ́їѧ, а҆ллилꙋ́їѧ, сла́ва тебѣ̀ бж҃е. =гⷤ.=

