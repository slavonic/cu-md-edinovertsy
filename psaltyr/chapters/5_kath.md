=каѳи́сма, є҃. ѱл҃о́мъ дв҃довъ, л҃в.=

~Ра́дꙋйтесѧ пра́веднїи ѡ҆́ гдⷭ҇ѣ, пра́вымъ подоба́етъ похвала̀.
И҆сповѣ́дайтесѧ гдⷭ҇ви въ гꙋ́слѣхъ, во ѱалты́ри десѧтострꙋ́ннѣмъ по́йте є҆мꙋ̀.
Воспо́йте є҆мꙋ̀ пѣ́снь но́вꙋ. до́брѣ по́йте є҆мꙋ̀ со восклица́нїемъ. Ꙗ҆́кѡ
пра́во сло́во гдⷭ҇не, и҆ всѧ̀ дѣ́ла є҆гѡ̀ въ вѣ́рѣ. Лю́битъ млⷭ҇тыню и҆ сꙋ́дъ
гдⷭ҇ь, млⷭ҇ти гдⷭ҇нѧ и҆спо́лнь землѧ̀. Словесе́мъ гдⷭ҇нимъ нб҃са̀
ᲂу҆тверди́шасѧ, и҆ дх҃омъ ᲂу҆́стъ є҆гѡ̀ всѧ̀ си́ла и҆́хъ. Собира́ѧ ꙗ҆́кѡ мѣ́хъ
во́ды морскі́ѧ, полага́ѧ въ сокро́вищихъ бе́здны. Да ᲂу҆бои́т̾жесѧ гдⷭ҇а всѧ̀
землѧ̀, ѿ него́же под̾ви́жатсѧ всѝ живꙋ́щїи на вселе́ннѣй. Ꙗ҆́кѡ то́й речѐ,
и҆ бы́ша. то́й повелѣ̀, и҆ созда́шасѧ. Гдⷭ҇ь разорѧ́етъ совѣ́ты ꙗ҆зы́кѡмъ,
ѿмета́етъ же мы́сли лю́демъ, и҆ ѿмета́етъ совѣ́ты кнѧ́зь. Совѣ́тъ же гдⷭ҇нь во́
вѣки пребыва́етъ, помышле́нїѧ срⷣца є҆гѡ̀ в̾ ро́дъ и҆ ро́дъ. Бл҃же́нъ ꙗ҆зы́къ,
є҆мꙋ́же є҆́сть гдⷭ҇ь бг҃ъ є҆гѡ̀. лю́ди, ꙗ҆́же и҆з̾бра̀ в̾ достоѧ́нїе себѣ̀. Съ
нб҃сѐ призрѣ̀ гдⷭ҇ь ви́дѣ всѧ̀ сн҃ы чл҃ческїѧ. Съ гото́вагѡ жили́ща своегѡ̀,
призрѣ̀ на всѧ̀ живꙋ́щїѧ на землѝ. Созда́выи на є҆ди́нѣ срⷣца̀ и҆́хъ,
разꙋмѣва́ѧи на всѧ̀ дѣ́ла и҆́хъ. Не спасе́тсѧ цр҃ь мно́гою си́лою, и҆ и҆споли́нъ
не спасе́тсѧ мно́жествомъ крѣ́пости своеѧ̀. Ло́жь ко́нь во спасе́нїе, во
мно́жествѣ же си́лы своеѧ̀ не спасе́тсѧ. Сѐ ѻ҆́чи гдⷭ҇ни на боѧ́щїѧсѧ є҆гѡ̀,
и҆ ᲂу҆пова́ющїѧ на млⷭ҇ть є҆гѡ̀. И҆зба́вити ѿ сме́рти дш҃а и҆́хъ, и҆ препита́ти
и҆́хъ в̾ гла́дъ. Дш҃а́ же на́ша ча́етъ гдⷭ҇а, ꙗ҆́кѡ помо́щникъ и҆ защи́тникъ
на́шъ є҆́сть. Ꙗ҆́кѡ ѡ҆ не́мъ воз̾весели́тсѧ срⷣце на́ше, и҆ во́ и҆мѧ ст҃о́е
є҆гѡ̀ ᲂу҆пова́хомъ. Бꙋ́ди гдⷭ҇и ми́лость твоѧ̀ на на́съ, ꙗ҆́коже ᲂу҆пова́хомъ на
тѧ̀.

=ѱл҃о́мъ дв҃довъ, л҃г.=

~Бл҃гословлю̀ гдⷭ҇а на всѧ́ко вре́мѧ, вы́нꙋ хвала̀ є҆гѡ̀ во ᲂу҆стѣ́хъ мои́хъ.
Ѻ҆́ гдⷭ҇ѣ похва́литсѧ дш҃а моѧ̀, да ᲂу҆слы́шатъ кро́тцыи, и҆ воз̾веселѧ́тсѧ.
Воз̾вели́чите гдⷭ҇а со мно́ю, и҆ воз̾несе́мъ и҆́мѧ є҆гѡ̀ вкꙋ́пѣ. Взыска́хъ
гдⷭ҇а, и҆ ᲂу҆слы́ша мѧ, и҆ ѿ всѣ́хъ ско́рбїи мои́хъ и҆зба́ви мѧ. Пристꙋпи́те къ
немꙋ̀, и҆ просвѣти́тесѧ, и҆ ли́ца ва́ша не постыдѧ́тсѧ. Сѐ ни́щїи возва̀, и҆
гдⷭ҇ь ᲂу҆слы́ша и҆̀, и҆ ѿ всѣ́хъ ско́рбїи є҆гѡ̀ спасѐ и҆̀. Ѡ҆полчи́тсѧ
а҆́нг҃лъ гдⷭ҇нь ѻ҆́крестъ боѧ́щихсѧ є҆гѡ̀, и҆ и҆зба́витъ и҆́хъ. Вкꙋси́те, и҆
ви́дите, ꙗ҆́кѡ бл҃гъ гдⷭ҇ь. бл҃же́нъ мꙋ́жь и҆́же ᲂу҆пова́етъ на́нь. Бо́йтесѧ
гдⷭ҇а всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щимсѧ є҆гѡ̀. Бога́тїи
ѡ҆бнища́ша и҆ взалка́ша, взыска́ющїи же гдⷭ҇а не лиша́тсѧ всѧ́когѡ бл҃га.
Прїидѣ́те ча́да послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Кто̀ є҆́сть
чл҃къ хотѧ́и живо́тъ, любѧ́и днѝ ви́дѣти бл҃ги; Оу҆держѝ ꙗ҆зы́къ сво́й ѿ ѕла̀,
и҆ ᲂу҆стнѣ̀ своѝ є҆́же не гл҃ати льстѝ. Оу҆клони́сѧ ѿ ѕла̀, и҆ сотворѝ бл҃го.
взыщѝ ми́ръ, и҆ поженѝ и҆̀. Ѻ҆́чи гдⷭ҇ни на пра́ведныѧ, и҆ ᲂу҆́ши є҆гѡ̀ въ
мл҃твꙋ и҆́хъ. Лице́ же гдⷭ҇не на творѧ́щїѧ ѕла́ѧ, є҆́же потреби́ти ѿ землѝ
па́мѧть и҆́хъ. Воз̾ва́ша пра́веднїи, и҆ гдⷭ҇ь ᲂу҆слы́ша и҆́хъ, и҆ ѿ всѣ́хъ
печа́лей и҆́хъ и҆зба́ви и҆́хъ. Бли́зъ гдⷭ҇ь сокрꙋше́нныхъ срⷣцемъ, и҆ смире́нныѧ
дх҃омъ спасе́тъ. Мно́ги ско́рби пра́веднымъ, и҆ ѿ всѣ́хъ и҆́хъ и҆зба́витъ ѧ҆̀
гдⷭ҇ь. Храни́тъ гдⷭ҇ь всѧ̀ ко́сти и҆́хъ, и҆ ни є҆ди́на ѿ ни́хъ сокрꙋши́тсѧ.
Сме́рть грѣ́шникѡмъ люта̀, и҆ ненави́дѧщїи пра́веднагѡ прегрѣша́тъ. И҆зба́витъ
гдⷭ҇ь дш҃а ра́бъ свои́хъ, и҆ не прегрѣша́тъ всѝ ᲂу҆пова́ющїи на́нь.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, л҃д.=

~Сꙋдѝ гдⷭ҇и ѡ҆би́дѧщїѧ мѧ̀. воз̾бранѝ борю́щїѧ мѧ̀. Прїимѝ ѻ҆рꙋ́жїе и҆
щи́тъ, и҆ воста́ни въ по́мощь мою̀. И҆з̾сꙋ́ни ѻ҆рꙋ́жїе, и҆ заврѝ сопроти́въ
гонѧ́щихъ мѧ̀. рцы̀ дш҃и мое́й, спасе́нїе твоѐ є҆́смь а҆́зъ. Да постыдѧ́тсѧ и҆
посра́мѧтсѧ и҆́щꙋщїи дш҃ꙋ мою̀. да воз̾вратѧ́тсѧ вспѧ́ть и҆ постыдѧ́тсѧ
мы́слѧщїи мѝ ѕла́ѧ. Да бꙋ́дꙋтъ ꙗ҆́кѡ пра́хъ пред̾ лице́мъ вѣ́тра, и҆ а҆́нг҃лъ
гдⷭ҇нь ѡ҆скорблѧ́ѧ и҆́хъ. Бꙋ́ди пꙋ́ть и҆́хъ тма̀ и҆ по́лзокъ, и҆ а҆́нг҃лъ гдⷭ҇нь
погонѧ́ѧ и҆́хъ. Ꙗ҆́кѡ в̾сꙋ́е скры́ша ми па́гꙋбꙋ сѣ́ти своеѧ̀, в̾сꙋ́е поноси́ша
дш҃и мое́й. Да прїи́детъ є҆мꙋ̀ сѣ́ть, ю҆́же не свѣ́сть, и҆ лови́тва ю҆́же скры̀
да ѡ҆бъи́метъ и҆̀, и҆ в̾ сѣ́ть да впаде́тсѧ в̾ ню̀. Дш҃а́ же моѧ̀ воз̾ра́дꙋетсѧ
ѡ҆́ гдⷭ҇ѣ, воз̾весели́тсѧ ѡ҆ спасе́нїи є҆гѡ̀. Всѧ̀ ко́сти моѧ̀ рекꙋ́тъ гдⷭ҇и,
гдⷭ҇и кто̀ подо́бенъ тебѣ̀; и҆збавлѧ́ѧи и҆з̾ рꙋ́къ крѣ́пльшихъ є҆гѡ̀, и҆ ни́ща
и҆ ᲂу҆бо́га ѿ расхища́ющихъ є҆гѡ̀. Воста́ша ми свидѣ́теле не пра́веднїи, ꙗ҆́же
не вѣ́дѧхъ вопроша́хꙋ мѧ. Возда́ша ми лꙋка́ваѧ воз̾блага́ѧ, и҆ без̾ча́дїе дш҃и
мое́й. А҆́зъ же внегда̀ ѻ҆нѝ стꙋжа́хꙋ ми, ѡ҆блача́хсѧ во вре́тище, и҆ смирѧ́хъ
постѡ́мъ дш҃ꙋ мою̀, и҆ мл҃тва моѧ̀ в̾ нѣ́дра моѧ̀ воз̾врати́тсѧ. Ꙗ҆́кѡ
бли́жнемꙋ, ꙗ҆́кѡ бра́тꙋ на́шемꙋ, та́кѡ ᲂу҆гожда́хъ. ꙗ҆́кѡ пла́ча и҆ сѣ́тꙋѧ,
та́кѡ смирѧ́хсѧ. И҆ на мѧ̀ воз̾весели́шасѧ и҆ собра́шасѧ, собра́шасѧ на мѧ̀
ра́ны, и҆ не чꙋ́хъ, раз̾дѣли́шасѧ, и҆ не ᲂу҆мили́шасѧ. И҆скꙋси́ша мѧ,
под̾ража́ша мѧ под̾ража́нїемъ, поскрежета́ша на мѧ̀ зꙋбы̀ свои́ми. Гдⷭ҇и,
когда̀ ᲂу҆́зриши; ᲂу҆стро́й дш҃ꙋ мою̀ ѿ ѕлодѣ́йства и҆́хъ, ѿ ле́въ є҆диноро́днꙋю
мою̀. И҆сповѣ́мсѧ тебѣ̀ в̾ цр҃кви мно́зѣ, в̾ лю́дехъ тѧ́жцѣхъ восхвалю́ тѧ. Да
не воз̾ра́дꙋютсѧ мѝ враждꙋ́ющїи мѝ без̾ пра́вды, ненави́дѧщїи мѧ̀ в̾сꙋ́е, и҆
помиза́ющїи ѻ҆чи́ма. Ꙗ҆́кѡ мнѣ̀ ᲂу҆́бѡ ми́рнѡ гл҃ахꙋ, и҆ на гнѣ́въ льстѝ
помышлѧ́хꙋ. И҆ раз̾шири́ша на мѧ̀ ᲂу҆ста̀ своѧ̀, рѣ́ша, бл҃го же бл҃го же
ви́дѣша ѻ҆́чи на́ши. Ви́дѣлъ є҆сѝ гдⷭ҇и, да не премолчи́ши, гдⷭ҇и не ѿстꙋпѝ ѿ
менѐ. Воста́ни гдⷭ҇и, и҆ вонмѝ сꙋ́дъ мо́й. бж҃е мо́й и҆ гдⷭ҇и мо́й, на прю̀
мою̀. Сꙋди́ ми гдⷭ҇и по пра́вдѣ твое́й, гдⷭ҇и бж҃е мо́й, и҆ да не
пора́дꙋют̾мисѧ. Да не рекꙋ́тъ въ сердцы́хъ свои́хъ, бл҃го же бл҃го же дш҃и
на́шей. Да не рекꙋ́тъ пожре́мъ и҆̀. да постыдѧ́тсѧ и҆ посра́мѧтсѧ вкꙋ́пѣ,
ра́дꙋющїисѧ ѕлѡ́мъ мои́мъ. да ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющїи на
мѧ̀. Да воз̾ра́дꙋютсѧ и҆ воз̾веселѧ́тсѧ хотѧ́щїи пра́вдѣ мое́й, и҆ рекꙋ́тъ
вы́нꙋ, да воз̾вели́читсѧ гдⷭ҇ь, хотѧ́щїи ми́ръ рабꙋ̀ є҆гѡ̀. И҆ ꙗ҆зы́къ мо́й
поꙋчи́тсѧ пра́вдѣ твое́й, ве́сь де́нь хвалѣ̀ твое́й.

=ѱл҃о́мъ дв҃довъ, л҃є.=

~Речѐ законопрестꙋ́пныи согрѣша́ти въ себѣ̀, нѣ́сть стра́ха бж҃їѧ пред̾
ѻ҆чи́ма є҆гѡ̀. Ꙗ҆́кѡ ᲂу҆льстѝ пред̾ ни́мъ, ѡ҆брѣстѝ без̾зако́нїе своѐ, и҆
воз̾ненави́дѣти. Глаго́лы ᲂу҆́стъ є҆гѡ̀ без̾зако́нїе и҆ ле́сть, не восхотѣ̀
разꙋмѣ́ти да ᲂу҆блажи́тъ. Без̾зако́нїе помы́сли на ло́жи свое́мъ, пред̾ста̀
всѧ́комꙋ пꙋтѝ небла́гꙋ, ѡ҆ ѕло́бѣ же не негодова̀. Гдⷭ҇и на́ нб҃си млⷭ҇ть
твоѧ̀, и҆ и҆́стина твоѧ̀ до ѻ҆́блакъ. Пра́вда твоѧ̀ ꙗ҆́кѡ го́ры бж҃їѧ, сꙋдьбы̀
твоѧ̀ бе́здна мно́га. Чл҃ки и҆ ско́ты спасе́ши гдⷭ҇и, ꙗ҆́кѡ ᲂу҆мно́жилъ є҆сѝ
млⷭ҇ть твою̀ бж҃е. сн҃ове же чл҃честїи, въ кро́вѣ крилꙋ̀ твое́ю надѣ́ютсѧ.
Оу҆пїю́тсѧ ѿ ѻ҆би́лїѧ до́мꙋ твоегѡ̀, и҆ пото́комъ пи́щи твоеѧ̀ напои́ши и҆́хъ.
Ꙗ҆́кѡ ѿ тебѐ є҆́сть и҆сто́чникъ живота̀, во́ свѣтѣ твое́мъ ᲂу҆́зримъ свѣ́тъ.
Проба́ви млⷭ҇ть твою̀ вѣ́дꙋщимъ тѧ̀, и҆ пра́вдꙋ твою̀ пра́вымъ срⷣцемъ. Да не
прїи́детъ мнѣ̀ нога̀ горды́ни, и҆ рꙋка̀ грѣ́шнича да не подви́житъ менѐ. Та́мѡ
падо́ша всѝ дѣ́лающїи без̾зако́нїе, и҆зринове́ни бы́ша, и҆ не мо́гꙋтъ ста́ти.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, л҃ѕ.=

~Неревнꙋ́й лꙋка́внꙋющимъ, нижѐ зави́ди творѧ́щимъ без̾зако́нїе. Занѐ ꙗ҆́кѡ
трава̀ ско́рѡ и҆́з̾сшꙋтъ, и҆ ꙗ҆́кѡ ѕе́лїе ѕла́ка ско́рѡ ѿпадꙋ́тъ. Оу҆пова́й на́
гдⷭ҇а и҆ творѝ бл҃госты́ню. и҆ населѝ зе́млю, и҆ ᲂу҆пасе́шисѧ въ бога́тствѣ
є҆ѧ̀. Наслади́сѧ гдⷭ҇ви, и҆ да́стъ ти проше́нїе срⷣца твоегѡ̀. Ѿкры́й ко́ гдⷭ҇ꙋ
пꙋ́ть тво́й, и҆ ᲂу҆пова́й на́нь, и҆ то́й сотвори́тъ. И҆ и҆зведе́тъ ꙗ҆́кѡ свѣ́тъ
пра́вдꙋ твою̀, и҆ сꙋдьбꙋ̀ твою̀ ꙗ҆́кѡ полꙋ́дне. Повини́сѧ гдⷭ҇ви, и҆ ᲂу҆молѝ
и҆̀. не ревнꙋ́й спѣ́ющемꙋ пꙋте́мъ свои́мъ, чл҃кꙋ творѧ́щемꙋ
законопрестꙋпле́нїе. Преста́ни ѿ́ гнѣва, и҆ ѡ҆ста́ви ꙗ҆́рость. не ревнꙋ́й,
є҆́же лꙋка́вновати. Ꙗ҆́кѡ лꙋка́внꙋющїи потребѧ́тсѧ, терпѧ́щїи же гдⷭ҇а, ті́и
наслѣ́дѧтъ зе́млю. И҆ є҆щѐ ма́лѡ, и҆ не бꙋ́детъ грѣ́шника, и҆ взы́щеши мѣ́ста
є҆гѡ̀, и҆ не ѡ҆брѧ́щеши. Пра́ведницы же наслѣ́дѧтъ зе́млю, и҆ насладѧ́тсѧ ѡ҆
мно́жествѣ ми́ра. Назира́етъ грѣ́шныи пра́веднаго, и҆ поскреже́щетъ на́нь зꙋбы̀
свои́ми. Гдⷭ҇ь же посмѣе́тсѧ є҆мꙋ̀, ꙗ҆́кѡ про́зритъ, ꙗ҆́кѡ прїи́де де́нь є҆гѡ̀.
Ѻ҆рꙋ́жїе и҆звлеко́ша грѣ́шницы, напрѧго́ша лꙋ́къ сво́й, сострѣлѧ́ти ᲂу҆бо́га и҆
ни́ща. закла́ти пра́выѧ срⷣцемъ. Ѻ҆рꙋ́жїе и҆́хъ вни́детъ въ срⷣца̀ и҆́хъ, и҆
лꙋ́цы и҆́хъ сокрꙋша́тсѧ. Лꙋ́чше ма́лѡ пра́ведникꙋ, па́че бога́тства грѣ́шныхъ
мно́га. Ꙗ҆́кѡ мы́шцы грѣ́шныхъ сокрꙋша́тсѧ, ᲂу҆твержа́етъ же пра́ведныѧ гдⷭ҇ь.
Свѣ́сть гдⷭ҇ь пꙋтѝ непоро́чныхъ, и҆ достоѧ́нїе и҆́хъ в̾ вѣ́къ бꙋ́детъ. Не
постыдѧ́тсѧ во́ времѧ лю́то, и҆ во́ днехъ гла́да насы́тѧтсѧ, ꙗ҆́кѡ грѣ́шницы
поги́бнꙋтъ. Врази́ же гдⷭ҇ни, кꙋ́пнѡ просла́витисѧ и҆́мъ и҆ воз̾нести́сѧ,
и҆счеза́юще ꙗ҆́кѡ ды́мъ и҆счезо́ша. Зае́млетъ грѣ́шныи, и҆ не возвраща́етъ,
пра́ведныи же ще́дритъ и҆ дае́тъ. Ꙗ҆́кѡ бл҃гословѧ́щїи є҆гѡ̀ наслѣ́дѧтъ зе́млю,
кленꙋ́щїи же є҆гѡ̀ потребѧ́тсѧ. Ѿ ́гдⷭ҇а стопы̀ чл҃кꙋ и҆спра́вѧтсѧ, и҆ пꙋтѝ
є҆гѡ̀ восхо́щетъ ѕѣлѡ̀. Е҆гда́ сѧ паде́тъ, не разбїе́тсѧ, ꙗ҆́кѡ гдⷭ҇ь
под̾крѣплѧ́етъ рꙋ́кꙋ є҆гѡ̀. Ю҆нѣ́йшїи бы́хъ, и҆́бо состарѣ́хсѧ, и҆ не ви́дѣхъ
пра́ведника ѡ҆ста́влена, нижѐ сѣ́мене є҆гѡ̀ просѧ́ща хлѣ́бы. Ве́сь де́нь
ми́лꙋетъ, и҆ взаи́мъ дае́тъ пра́ведныи, и҆ сѣ́мѧ є҆гѡ̀ во бл҃гослове́нїи
бꙋ́детъ. Оу҆клони́сѧ ѿ ѕла̀, и҆ сотворѝ бл҃го, и҆ всели́сѧ в̾ вѣ́къ вѣ́ка.
Ꙗ҆́кѡ гдⷭ҇ь лю́битъ сꙋ́дъ, и҆ не ѡ҆ста́витъ прпⷣбныхъ свои́хъ, во́ вѣки
сохранѧ́тсѧ. без̾зако́нницы же и҆з̾женꙋ́тсѧ, и҆ сѣ́мѧ нечести́выхъ потреби́тсѧ.
Пра́ведницы же наслѣ́дѧтъ зе́млю, и҆ вселѧ́тсѧ въ вѣ́къ вѣ́ка на не́й. Оу҆ста̀
пра́веднагѡ поꙋча́тсѧ премꙋ́дрости, и҆ ꙗ҆зы́къ є҆гѡ̀ воз̾гл҃етъ сꙋ́дъ. Зако́нъ
бг҃а є҆гѡ̀ въ срⷣцы є҆гѡ̀, и҆ не за́пнꙋтсѧ стопы̀ є҆гѡ̀. Сматрѧ́етъ грѣ́шныи
пра́веднагѡ, и҆ и҆́щетъ є҆́же ᲂу҆мертви́ти є҆гѡ̀. Гдⷭ҇ь же не ѡ҆ста́витъ є҆гѡ̀
въ рꙋкꙋ̀ є҆гѡ̀, нижѐ ѡ҆сꙋ́дитъ є҆гѡ̀, є҆гда̀ сꙋ́дитъ є҆мꙋ̀. Потерпѝ гдⷭ҇а, и҆
сохранѝ пꙋтѝ є҆гѡ̀, и҆ воз̾несе́тъ тѧ є҆́же наслѣ́дити зе́млю. внегда̀
потреблѧ́тисѧ грѣ́шникѡмъ ᲂу҆́зриши. Ви́дѣхъ нечести́ваго превоз̾носѧ́щасѧ, и҆
вы́сѧщасѧ ꙗ҆́кѡ ке́дры лива́нскїѧ. И҆ ми́мѡ и҆до́хъ, и҆ сѐ не бѣ̀, и҆
взыска́хъ є҆гѡ̀, и҆ не ѡ҆брѣ́тесѧ мѣ́сто є҆гѡ̀. Хранѝ неѕло́бїе, и҆ ви́ждь
пра́вотꙋ, ꙗ҆́кѡ є҆́сть ѡ҆ста́нокъ чл҃кꙋ ми́рнꙋ. Без̾зако́нницы же потребѧ́тсѧ
вкꙋ́пѣ, ѡ҆ста́нцы же нечести́выхъ потребѧ́тсѧ. Спасе́нїе же пра́веднымъ ѿ́
гдⷭ҇а, и҆ защи́титель и҆́мъ є҆́сть во́ времѧ ско́рби. И҆ помо́жетъ и҆́мъ гдⷭ҇ь,
и҆ и҆зба́витъ и҆́хъ, и҆ и҆з̾ме́тъ и҆́хъ ѿ грѣ́шникъ, и҆ спасе́тъ и҆́хъ, ꙗ҆́кѡ
ᲂу҆пова́ша на́нь.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

