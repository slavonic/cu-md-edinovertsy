О=у҆ста́въ ст҃ы́хъ ѻ҆ц҃ъ бг҃омъ преда́нныи, всѣ́мъ хотѧ́щимъ пѣ́ти ѱалты́рь, въ молча́нїи живꙋ́щимъ и҆́нокѡмъ, и҆ всѣ́мъ бг҃обоѧ́знивымъ правосла́внымъ хрⷭ҇тїа́нѡмъ.=

~Бг҃оно́снїи, и҆ прпⷣбнїи, и҆ пребл҃же́ннїи ѻ҆ц҃ы на́ши, всемꙋ̀ ми́рꙋ свѣти́ла, землені́и а҆́нг҃ли, нбⷭ҇нїи чл҃цы, и҆спе́рва ѿ ст҃а́гѡ дх҃а преда́нїѧ и҆́ночествовати навы́кше. и҆ бл҃года́тїю бж҃їею ѿню́дъ просвѣще́ни бы́ша, хрⷭ҇та̀ всели́вше в̾ прекра́сныѧ и҆́хъ дш҃а, чи́стагѡ ра́ди житїѧ̀ и҆́хъ, и҆ побѣ́дꙋ показа́ша на дїѧ́вола. а҆́ще и҆ мно́гими ѿ негѡ̀ и҆скꙋше́нїи разжиза́еми, но ѡ҆долѣ́вше є҆гѡ̀, и҆ ꙗ҆снѣ́е зла́та и҆скꙋше́на сїѧ́ютъ, и҆ па́че снѣ́га ᲂу҆бѣли́шасѧ. и҆ невеще́ствена зла́та крилѣ̀ впери́вше мы́сленѣи, на небеса̀ воз̾летѣ́ша ꙗ҆́кѡ нб҃опа́рнїи ѻ҆рлѝ. на́мъ ѡ҆ста́виша ᲂу҆ста́въ, бг҃омъ пре́даннагѡ пѣ́нїѧ и҆́хъ, и҆ ᲂу҆миле́нныѧ мл҃твы, и҆́миже бг҃а млⷭ҇тива себѣ̀ сотвори́ша. ѻ҆́ви бо и҆́хъ часы̀ съ межꙋча́сїемъ поѧ́хꙋ, соста́вивше и҆збра́нныѧ ѱалмы̀ съ тропарѝ и҆ съ моли́твами, и҆ нареко́ша сїѧ̀ часосло́вецъ. дрꙋзі́и є҆ди́нъ ѱалты́рь поѧ́хꙋ. и҆ні́и же под̾ви́жнѣйше сꙋ́ще, по всѧ́кой каѳи́смѣ, трист҃о́е с̾ покло́ны, и҆ съ тропарѝ покаѧ́нны, и҆ съ моли́твами, ѱалты́рь поѧ́хꙋ.

В=ѣ́домо же бꙋ́ди всѧ́комꙋ хотѧ́щемꙋ гл҃ати ѱалты́рь. д=а пое́тъ по ᲂу҆ста́вленомъ нача́лѣ ѱалты́рномъ, ꙗ҆́коже ᲂу҆ка́зано напредѝ, каѳи́смꙋ пе́рвꙋю. =и҆= по каѳи́смѣ:

=сла́ва, и҆ ны́нѣ. а҆ллилꙋ́їѧ, гⷤ. г=дⷭ҇и поми́лꙋй, =гⷤ. сла́ва, и҆ ны́нѣ. та́же, т=рⷭ҇то́е, и҆ по ѻ҆́ч҃е на́шъ. =сїѧ̀ тропарѝ, покаѧ́нны. Б=лаже́ньства и҆ доброче́стїѧ лиши́хсѧ, и҆ пꙋте́мъ нече́стїѧ ᲂу҆клони́хсѧ, и҆ є҆сте҆ство́мъ ᲂу҆ма̀ заблꙋди́хъ, доброса́днагѡ ра́зꙋма плода̀ вѣ́ры лише́нъ бы́хъ. сади́телю бл҃ги́мъ, и҆ наказа́телю несмы́сленымъ, си́лою крⷭ҇та̀ твоегѡ̀ спаси́ мѧ. =сла́ва. С=тꙋжа́ющагѡ мѝ ра́зꙋма, и҆ гнѣ́внагѡ по́҆мысла и҆зба́ви мѧ гдⷭ҇и. ꙗ҆́рости преще́нїѧ тво҆егѡ̀ боѧ́сѧ, глаго́лы болѣ́знеными вопїю́ ти, и҆схитѝ ѿ все́льшихсѧ в̾ мѧ̀ всѧ́кихъ ѕо́лъ, и҆ спаси́ мѧ. =и҆ ны́нѣ. П=речи́стаѧ бцⷣе, бл҃гослове́наѧ на́ нб҃си, и҆ на землѝ прославлѧ́емаѧ, ра́дꙋисѧ невѣ́сто при́снѡ дв҃аѧ. ~Гдⷭ҇и поми́лꙋй, м҃. А҆́=ще в̾ по́стъ вели́кїи: Г=дⷭ҇и поми́лꙋй, н҃. =сла́ва, и҆ ны́нѣ. Ч=естнѣ́йшꙋю херꙋви́мъ, с̾ покло́ны.

=посе́мъ сїѧ̀ моли́тва, а҃. Б=ж҃е вседержи́телю пра́ведныи, и҆ прехва́льныи. бж҃е вели́кїи, и҆ крѣ́пкїи. бж҃е превѣ́чныи ᲂу҆слы́ши мѧ̀ грѣ́шнагѡ раба̀ своегѡ̀ в̾ ча́съ се́й. ᲂу҆слы́ши мѧ бж҃е, и҆ всегда̀ послꙋ́шай моегѡ̀ ᲂу҆ничиже́нїѧ. ᲂу҆слы́ши мѧ гдⷭ҇и молѧ́щагосѧ тебѣ̀, ꙗ҆́коже и҆ногда̀ ᲂу҆слы́҆шалъ є҆сѝ твоегѡ̀ пррⷪ҇ка и҆лїю̀. и҆ моли́твами тогѡ̀ попалѝ моѧ̀ без̾зако́нїѧ, и҆ грѣхѝ моѧ̀ ѡ҆чи́сти, бж҃е ст҃ы́хъ си́лъ беспло́тныхъ тво́рче, си́це рекі́и, проси́те и҆ прїи́мѣте. негнꙋша́йсѧ менѐ грѣхѝ ѡ҆держи́магѡ, и҆ ᲂу҆стна́ма нечи́стыма мл҃твꙋ творѧ́ща ᲂу҆слы́шати мѧ̀, є҆́й гдⷭ҇и ѡ҆бѣща́выисѧ ᲂу҆слы́шати и҆́стиннѡ призыва́ющихъ тѧ̀, напра́ви же стопы̀ моѧ̀ на пꙋ́ть ми́ренъ, и҆ ѡ҆ста́ви мѝ всѧ̀ прегрѣше́нїѧ во́льнаѧ и҆ нево́льнаѧ, рекі́и бꙋ́дите цѣ́ли ꙗ҆́кѡ го́лꙋбїе. возва́хъ всѣ́мъ срⷣцемъ мои́мъ ᲂу҆слы́ши мѧ̀ гдⷭ҇и, ᲂу҆пова́нїе всѣ́мъ конце́мъ землѝ, и҆ сꙋ́щимъ въ мо́ри далечѐ. запретѝ нечи́стымъ дꙋхово́мъ ѿ лица̀ не́мощи моеѧ̀. возмѝ ѻ҆рꙋ́жїе и҆ щи́тъ, и҆ ста́ни в̾ по́мощь мнѣ̀, и҆зсꙋ́ни ѻ҆рꙋ́жїе. и҆ заврѝ сопроти́въ гонѧ́щимъ мѧ̀. рцы̀ дꙋшѝ мое́й, спасе́нїе твоѐ є҆́смь а҆́зъ. да ѿстꙋ́питъ ѿ моеѧ̀ не́мощи, дꙋ́хъ горды́ни, и҆ не́нависти, и҆ за́висти дꙋ́хъ стра́ха и҆ ѿча́ѧнїѧ, бꙋ́ести, и҆ всѧ́кой ѕло́бы. да ᲂу҆га́снетъ во мнѣ̀ всѧ́ко разжже́нїе и҆ под̾виза́нїе, ѿ дїѧ́вольскихъ дѣѧ́нїи воста́ющее. да просвѣти́тсѧ дш҃а моѧ̀ и҆ тѣ́ло дх҃омъ в̾ ра́зꙋмъ свѣ́томъ твои́мъ, и҆ мно́жествомъ щедро́тъ твои́хъ. да ѡ҆бита́етъ на мнѣ̀ млⷭ҇ть твоѧ̀, моли́твами прест҃ы́ѧ влⷣчцы на́шеѧ бцⷣы, и҆ всѣ́хъ ст҃ы́хъ твои́хъ. да сла́влю и҆́мѧ твоѐ прест҃о́е, ѻ҆ц҃а и҆ сн҃а и҆ ст҃а́го дх҃а, нн҃ѣ и҆ прⷭ҇но и҆ во́ вѣки вѣкѡ́мъ, а҆ми́нь. =посе́мъ, п=рїидѣ́те поклони́мсѧ, =три́жды. та́же, к=аѳи́смꙋ, глаго́ли. ~посемꙋ́же ᲂу҆ка́зꙋ и҆ про́чїѧ гл҃емъ. =и҆= коли́кѡ и҆з̾глаго́леши каѳи́смъ, =и҆= ѿпꙋ́стъ сотворѧ́й. ~пи́санъ, на послѣдѝ ѱалмо́въ.

=по второ́й, каѳи́смѣ. тропарѝ, покаѧ́нны. Ѡ҆=бъѧ́тїѧ ѻ҆́ч҃а ѿверсти́ ми потщи́сѧ, блꙋ́дно и҆з̾жи́хъ моѐ житїѐ. но на бога́тство неи҆з̾живꙋ́щее, взира́ю щедро́тъ твои́хъ сп҃се. ны́нѣ ѡ҆бнища́вшее мѝ срⷣце непре́зри гдⷭ҇и. тебѣ́ бо покаѧ́нїемъ вопїю̀, согрѣши́хъ ѻ҆́ч҃е на́ нб҃о и҆ пред̾ тобо́ю. =сла́ва. Б=лꙋ́дномꙋ поревнова́хъ дѣѧ́нїю, и҆ тогѡ̀ покаѧ́нїѧ нестѧжа́хъ. но ꙗ҆́кѡ пребл҃гі́и гдⷭ҇и, возврати́ мѧ во́лею заблꙋ́ждьшаго, и҆ ѡ҆чи́сти мѧ ѿ скве́рны прегрѣше́нїи мои́хъ, бцⷣы ра́ди, вопїю́щаго тѝ, согрѣши́хъ ѻ҆́ч҃е на́ нб҃о и҆ пред̾ тобо́ю. =и҆ ны́нѣ. М=оли́твꙋ свои́хъ ра́бъ прїимѝ бцⷣе дв҃о, и҆ и҆зба́ви ны̀ ѿ всѧ́кїѧ бѣды̀, ꙗ҆́кѡ ро́ждьши хрⷭ҇та̀ сп҃са, и҆зба́вителѧ дш҃а́мъ на́шимъ.

=моли́тва, в҃.=

~Гдⷭ҇и і҆с҃е хрⷭ҇тѐ бж҃е спаси́телю на́шъ, сокро́вище благи́хъ, да́рꙋй мѝ покаѧ́нїѧ со҆верше́нїе, и҆ срⷣце болѣ́знено, да и҆зы́дꙋ вседꙋше́венъ на взыска́нїе твоѐ всѧ́когѡ бл҃҆га. ра́звѣ бо тебѐ не ᲂу҆страшꙋ́сѧ. пода́йже ми бл҃же чл҃колю́бнꙋю твою̀ бл҃года́ть. пре́жде вѣ́къ и҆зведы́и тѧ̀ ѻ҆ц҃ъ ѿ нѣ́дръ свои́хъ без̾лѣ́тна и҆ соприсносꙋ́щна, да ѡ҆бнови́тъ во мнѣ̀ зра́къ твоегѡ̀ ѻ҆́браза. ѡ҆ста́вихъ тѧ̀ не ѡ҆ста́ви менѐ, и҆зыдо́хъ ѿ тебѐ, и҆зы́ди на взыска́нїе моѐ, и҆ да в̾веди́ мѧ в̾ па́жить твою̀, и҆ причти́ мѧ ко ѻ҆вца́мъ и҆збра́ннагѡ твоегѡ̀ ста́да, и҆ препита́й мѧ с̾ ни́ми ѿ зла́ка бжⷭ҇твеныхъ та́инъ. и҆́хже чи́стое срⷣце жили́ще є҆́сть, и҆ чи́стое в̾ не́мъ сїѧ́нїе твои́хъ ѿкрове́нїи, є҆́же є҆сѝ ᲂу҆гото́валъ трꙋди́вшимсѧ тебѐ ра́ди во всѧ́кихъ ско́рбѣхъ. є҆го́же да сподо́бимсѧ полꙋчи́ти бл҃года́тїю и҆ чл҃колю́бїемъ твои́мъ. и҆ тебѣ̀ сла́вꙋ воз̾сыла́емъ, со без̾нача́льнымъ тѝ ѻ҆ц҃е́мъ и҆ со прест҃ы́мъ бл҃ги́мъ и҆ животворѧ́҆щимъ тѝ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по тре́тїй, каѳи́смѣ. тропарѝ, покаѧ́нны. С=ми҆ре́нꙋю мою̀ дш҃ꙋ посѣтѝ гдⷭ҇и, и҆́же во грѣсѣ́хъ житїѐ всѐ и҆з̾жи́вшꙋю но ꙗ҆́коже блꙋдни́цꙋ прїимѝ менѐ, и҆ спаси́ мѧ. =сла́ва. Ѻ҆=сла́бленъ є҆́смь сно́мъ ᲂу҆ны́нїѧ, и҆ помрача́юсѧ лѣ́ностїю грѣхо́вною. но восїѧ́й ми свѣ́тъ покаѧ́нїѧ хрⷭ҇тѐ бж҃е, просвѣща́ѧ ми зра́къ мы́сленныи, просвѣ́щниче дш҃а́мъ на́шимъ. =и҆ ны́нѣ. С=ло́во ѻ҆́ч҃ее, хрⷭ҇та̀ бг҃а на́шегѡ и҆з̾ тебѐ вопло́щшеесѧ разꙋмѣ́хѡмъ бцⷣе дв҃о. тогѡ̀ молѝ спастѝ дш҃а на́ша.

=моли́тва, г҃.=

~Влⷣко бж҃е ѻ҆́ч҃е всѧ́кихъ щедро́тъ и҆ гдⷭ҇и ᲂу҆тѣше́нїѧ, недосто́йнаго раба̀ твоегѡ̀ ᲂу҆ще́дри менѐ. да не побѣди́тъ мно́жество ѕо́лъ мои́хъ твоегѡ̀ чл҃колю́бїѧ. бж҃е мо́й не ѿри́ни менѐ ѿ твоеѧ̀ бл҃гости, но ᲂу҆кротѝ гнѣ́въ сво́й к̾ согрѣ́шшимъ тѝ ꙗ҆́кѡ бл҃гъ. ᲂу҆милосе́рдисѧ на мѧ̀ грѣ́шнаго, и҆́же на всѧ́къ де́нь и҆ ча́съ прогнѣ́ваю бл҃го́е и҆ без̾зло́бивое и҆́мѧ твоѐ. ꙗ҆́коже блꙋдни́цꙋ и҆ мытарѧ̀ и҆ разбо́йника спа́слъ є҆сѝ, и҆ ꙗ҆́коже при є҆ди́ной на́десѧть годи́нѣ ничто́же до҆сто́йнѡ содѣ́лавшаго. спасѝ недосто́йнаго и҆ менѐ, всю̀ ѕло́бꙋ и҆ ве́сь грѣ́хъ содѣ́лавшаго, и҆ николи́же бл҃га пред̾ тобо́ю сотво́рша. но всегда̀ вослѣ́дꙋюща лꙋка́вымъ и҆ ѕлы́мъ мои́мъ дѣѧ́нїемъ. но ѻ҆ба́че къ твои́мъ влⷣко бж҃е, ка́ѧсѧ прибѣга́ю щедро́тамъ. да вари́тъ мѧ гдⷭ҇и млⷭ҇ть твоѧ̀, и҆ ᲂу҆крѣпи́тъ мѧ всемогꙋ́щаѧ си́ла ст҃а́гѡ твоегѡ̀ дх҃а, на борю́щїѧсѧ всегда̀ со мно́ю мы́сленыѧ бѣ́сы. да и҆ на мнѣ̀ воз̾вели́читсѧ держа́внаѧ твоѧ̀ десни́ца, и҆ неи҆з̾слѣ́днаѧ бл҃гость. ѿ вѣ́ры а҆ не дѣ́лъ ра́ди спаси́ мѧ недосто́йнаго раба̀ твоегѡ̀, и҆ восхвалю́ тѧ всѧ̀ днѝ живота̀ моегѡ̀. ꙗ҆́кѡ тѧ̀ пою́тъ всѧ̀ си́лы нбⷭ҇ныѧ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по четве́ртой, каѳи́смѣ. тропарѝ, покаѧ́нны. З=емна́ѧ и҆ вре́меннаѧ возлюби́хъ, вѣ́чныхъ бла́гъ лиша́юсѧ. но ты̀ є҆ди́не чл҃колю́бче, ᲂу҆пра́ви мы́сль ᲂу҆ма̀ моегѡ̀ к̾ себѣ̀, и҆ спасѝ ѿ грѣ́хъ ᲂу҆бо́гꙋю мою̀ дш҃ꙋ. =сла́ва. П=рїими́ мѧ ка́ющагосѧ к̾ тебѣ̀, ꙗ҆́кѡ разбо́йника и҆ блꙋдни́цꙋ, и҆ ѡ҆браща́ющасѧ непре́зри. но прости́ ми всѧ̀ моѧ̀ свѣ́домаѧ и҆ несвѣ́домаѧ согрѣше́нїѧ, є҆ди́не многомлⷭ҇тиве. =и҆ ны́нѣ. Д=ш҃е́внагѡ мѝ паде́нїѧ по всѧ̀ часы̀ пла́чꙋсѧ, тебѐ дв҃о непоро́чнаѧ на́ помощь призыва́ю. милосе́рдаѧ гжⷭ҇е дв҃о бцⷣе, и҆зба́ви мꙋ́ки вѣ́чныѧ смире́нꙋю мою̀ дш҃ꙋ.

=моли́тва, д҃.=

~Бж҃е ѻ҆́ч҃е є҆ди́не бл҃же и҆ чл҃колю́бче, є҆ди́не и҆́стинне и҆ пра́ведне, є҆ди́не ще́дре и҆ млⷭ҇тиве, гдⷭ҇а на́шегѡ і҆с҃а хрⷭ҇та̀, распе́ньшагосѧ при понті́йстѣмъ пила́тѣ, страда́вша и҆ погребе́на, и҆ воскре́сша в̾ тре́тїи де́нь, и҆ воз̾ше́дшаго на нб҃са̀ в̾ сла́вꙋ свою̀. да прїи́детъ си́ла вели́чества твоегѡ̀ на мѧ̀ грѣ́шнаго раба̀ твоегѡ̀. и҆ да ᲂу҆крѣпи́тъ мѧ бл҃говѣствова́нїемъ ᲂу҆че́нїѧ твоегѡ̀. ты̀ влⷣко ᲂу҆тро́бꙋ мою̀ просвѣтѝ и҆ всѧ̀ ᲂу҆́ды свое́ю во́лею. и҆ ѡ҆чи́сти мѧ̀ ѿ всѧ́кїѧ ѕло́бы и҆ грѣха̀. соблюди́ мѧ нескве́рна и҆ непоро́чна ѿ всѧ́кїѧ дѣ́тели дїѧ́воли. и҆ пода́йже мѝ по твое́й бл҃гости твоѧ̀ мы́слити, твоѧ̀ разꙋмѣ́ти, и҆ въ твое́й во́ли жи́ти, твоегѡ̀ стра́ха боѧ́тисѧ, и҆ твори́ти ᲂу҆го́днаѧ тебѣ̀, до послѣ́днѧго днѐ и҆ часа̀ и҆ воз̾дыха́нїѧ моегѡ̀. и҆ тѧ̀ призыва́ю гдⷭ҇и і҆с҃е хрⷭ҇тѐ, а҆́зъ грѣ́шныи, и҆ недосто́йныи и҆ нечи́стыи, да по неи҆сповѣди́мѣй твое́й ми́лости. соблюде́ши дш҃ꙋ мою̀ и҆ тѣ́ло и҆ ᲂу҆́мъ ѿ всѧ́кїѧ сѣ́ти дїѧ́воли, є҆́й ѻ҆́ч҃е ст҃ы́и покры́и мѧ твои́мъ милосе́рдїемъ и҆ не ѡ҆ста́ви менѐ, да нерекꙋ́тъ вразѝ моѝ пожро́хомъ и҆̀. и҆ тебѣ̀ пѣ́нїе моѐ во́ вѣки вѣкѡ́мъ, а҆ми́нь.

=по пѧ́той, каѳи́смѣ. тропарѝ, покаѧ́нны. М=ꙋ́д҆рыхъ дв҃ъ бдѣ́нїе да́рꙋй ми гдⷭ҇и. свѣ́тлꙋю свѣщꙋ̀ дꙋшѝ мое́й. и҆ просвѣти́ мѧ свѣ́томъ щедро́тъ твои́хъ. да пѣ́снь а҆́нг҃льскꙋю вопїю́ ти, а҆ллилꙋ́їѧ. =сла́ва. П=оми́лꙋй мѧ речѐ дв҃дъ, а҆́зъ же тѝ вопїю̀ согрѣши́хъ сп҃се, и҆ грѣхѝ моѧ̀ покаѧ́нїемъ ѡ҆чи́сти, и҆ поми́лꙋй мѧ̀. =и҆ ны́нѣ. Н=епоро́чнаѧ невѣ́сто мт҃и словесѐ, и҆з̾ без̾сѣ́менна чре́ва ѡ҆мраче́ннымъ на́мъ свѣ́тъ восїѧ̀. тѣ́мже вѣ́рнѡ тѧ̀ всѝ вели҆ча́емъ.

=моли́тва, є҃.=

~Гдⷭ҇и бж҃е на́шъ, ѻ҆́ч҃е и҆́стиннагѡ свѣ́та, и҆́же де́нь ᲂу҆краси́выи небе́снымъ свѣ́томъ, и҆ но́щь просвѣща́ѧ ѻ҆́гнеными зарѧ́ми. и҆́же бꙋ́дꙋщагѡ вѣ́ка поко́й ᲂу҆гото́ва лю́бѧщимъ тѧ̀ в̾ живо́тъ вѣ́чныи. и҆ просвѣтѝ на́ша срⷣца̀ непреста́ющимъ свѣ́томъ в̾ ра́зꙋмъ и҆́стинныи. и҆ без̾ претыка́нїѧ на́шъ соблюдѝ живо́тъ, подава́ѧ на́мъ ꙗ҆́кѡ во́ дне благоѡ҆бра́знѡ ходи́ти, и҆ сла́вити пречестно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по шесто́й, каѳи́смѣ. тропарѝ, покаѧ́нны. В=оз҆дыха́нїѧ неи́мамъ ꙗ҆́кѡ мытои́мецъ, и҆ сле́зъ покаѧ́нїѧ ꙗ҆́кѡ блꙋдни́ца. лю́тѣ погиба́ю ѿча́емыи. но вопїю́ ти бж҃е, ᲂу҆ще́дри и҆ поми́лꙋй мѧ̀. =сла́ва. Ꙗ҆́=кѡ бг҃ъ ми́лостивъ є҆сѝ, и҆ ѻ҆ц҃ъ ᲂу҆тѣше́нїѧ, молѧ́щаготисѧ послꙋ́шай мѧ̀. свѣтода́вче сꙋ́щимъ во тмѣ̀, гдⷭ҇и сла́ва тебѣ̀. =и҆ ны́нѣ. Т=ы̀ є҆сѝ бцⷣе вѣ́рнымъ сто́лпъ крѣ́пости. ты̀ є҆сѝ милосе́рдїѧ не и҆счерпа́҆емаѧ пꙋчи́на. тѣ́мже пою́щїѧ тѧ̀ спасѝ пресла́внаѧ.

=моли́тва, ѕ҃.=

~Бцⷣе цр҃це влⷣчце, гжⷭ҇е дв҃о мр҃і́е мт҃и бг҃а на́шегѡ. сн҃ъ тво́й и҆ бг҃ъ всѣ́хъ, непрезрѣ̀ грѣ́шныхъ прибѣ́гшихъ к̾ немꙋ̀, но всѧ̀ спасѐ и҆ въ ра́зꙋмъ и҆́стинныи приве́дъ. а҆́зъ же ѻ҆каѧ́нныи креще́нїе ѡ҆скверни́хъ, ѻ҆бѣ́ты повелѣ́нїѧ престꙋпи́хъ. за́повѣди сн҃а твоегѡ̀ и҆ бг҃а моегѡ̀ несохрани́хъ. но к̾ тебѣ̀ гжⷭ҇е прибѣго́хъ, наꙋчи́ мѧ твори́ти во́лю сн҃а твоегѡ̀ гдⷭ҇а моегѡ̀, да спасе́тъ мѧ и҆ в̾веде́тъ въ ра́зꙋмъ и҆́стинныи, и҆ пода́стъ бл҃года́ть дх҃а ст҃а́гѡ, да бы́хъ не ѡ҆бїѧ́тъ бы́лъ сѣтьмѝ врага̀. и҆ны́ѧ по́мощи не ѡ҆брѣто́хъ ѿ ю҆́ности моеѧ̀, ра́звѣ тебѐ гжⷭ҇е бцⷣе. но мно́гажды прогнѣ́вахъ тѧ̀, ты́же не возгнꙋша́сѧ менѐ. а҆́зъ же ѻ҆каѧ́нныи нечꙋ́вственъ твоеѧ̀ ми́лости. и҆ во глꙋбинꙋ̀ безꙋ́мїѧ впадо́хъ, ᲂу҆́мъ погꙋби́хъ. но к̾ тебѣ̀ непреста́ннѡ вопїю̀, поми́лꙋй мѧ влⷣчце, и҆ воз̾дви́гни мѧ и҆з̾ про́пасти грѣхо́въ. пода́ждь ми рꙋ́кꙋ лежа́щемꙋ, ᲂу҆крѣпѝ немощна́го, ѡ҆чи́сти скве́рнаго, спасѝ погиба́ющаго. да всѝ грѣ́шнїи ви́дѣвше милосе́рдїе твоѐ на мнѣ̀ недосто́йнѣмъ, прибѣ́гнꙋтъ под̾ кро́въ тво́й, и҆ просла́вѧтъ сн҃а твоегѡ̀, со ѻ҆ц҃е́мъ и҆ со ст҃ы́мъ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по седмо́й, каѳи́смѣ. тропарѝ, покаѧ́нны. Д=ш҃е моѧ̀ въскꙋ́ю лѣни́шисѧ и҆ грѣхꙋ̀ рабо́таеши; въскꙋ́ю недꙋ́гꙋющи и҆ ко врачꙋ̀ непритека́еши; возни́кни про́чее ѿ ѕо́лъ ꙗ҆́же сотвори́ла є҆сѝ, и҆ возопѝ сп҃сꙋ гл҃ющи, ᲂу҆пова́нїе ненадѣ́ющимсѧ, жи́зни ѿча́ѧвшимсѧ, врачꙋ̀ сп҃се мо́й поми́лꙋй мѧ̀. =сла́ва. П=риводи́ма бꙋ́деши дш҃е моѧ̀ во всеми́рное сꙋди́ще. и҆ влеко́ма напра́снѡ пла́менными а҆́нг҃лы. кого̀ тогда̀ помо́щника себѣ̀ призове́ши. и҆мꙋ́щи дѣѧ́нїѧ ѕла́ѧ на ѻ҆бличе́нїе твоѐ. и҆ нн҃ѣ возни́кни и҆ пока́йсѧ хрⷭ҇тꙋ̀ бг҃ꙋ вопїю́щи, чл҃колю́бче спаси́ мѧ. =и҆ ны́нѣ. Н=едꙋ́гꙋюща мѧ̀ и҆сцѣлѝ бцⷣе, ѿ ѕлы́хъ дѣ́лъ. и҆ болѣ́зни ѡ҆блегчѝ, врачьбꙋ̀ покаѧ́нїѧ подаю́щи мѝ, мт҃и хрⷭ҇та̀ бг҃а.

=моли́тва, з҃.=

~Бл҃годарю́ тѧ гдⷭ҇и бж҃е на́шъ ѡ҆ всѣ́хъ бл҃госты́нѧхъ твои́хъ. и҆́же ѿ пе́рвагѡ днѐ и҆ до ны́нѣшнѧгѡ часа̀ на на́съ недосто́йныхъ бы́вшихъ. и҆ ны́нѣ гдⷭ҇и к̾ тебѣ̀ прости҆ра́ю ᲂу҆́мъ мо́й и҆ срⷣце и҆ по́мыслъ, и҆ воз̾сыла́ю всѐ моѐ чꙋ́вство. ѡ҆чи́сти мѧ милосе́рде ѡ҆чи́сти. к̾ тебѣ́ бо ве́сь прихожꙋ̀ ѡ҆сꙋжде́нъ, и҆ без̾ ѿвѣ́тенъ к̾ твое́й прибѣга́ю млⷭ҇ти. тебѣ̀ ꙗ҆́кѡ без̾ли́ченъ и҆ без̾застꙋ́пенъ вы́ю преклонѧ́ю срⷣца моегѡ̀ и҆ тѣлесѐ. рꙋ́цѣ же скве́рнїи воз̾дѣ́ю и҆ слезю̀ со воз̾дыха́҆нїемъ, и҆ ᲂу҆миле́нїемъ молю́сѧ, и҆з̾ глꙋбины̀ дꙋшѝ вопїю̀, ѡ҆чи́сти мѧ гдⷭ҇и ѡ҆чи́сти, и҆ ѻ҆гнѧ̀ негаси́магѡ и҆зба́ви мѧ. и҆ неда́ждь менѐ ѻ҆каѧ́ннаго в̾ пора́дованїе бѣ́сꙋ, без̾стꙋ́днѣ на мѧ̀ напа́дающꙋ. сегѡ̀ ра́ди гдⷭ҇и ᲂу҆скори́ти потщи́сѧ, и҆ помози́ ми, и҆ стра́шномꙋ твоемꙋ̀ сꙋди́щꙋ без̾ ѡ҆сꙋжде́нїѧ пред̾ста́ти сподо́би. и҆ вѣ́чныхъ полꙋчи́ти дарова́нїи, со всѣ́ми и҆збра́нными твои́ми, мл҃твами бцⷣы, и҆ всѣ́хъ ст҃ы́хъ твои́хъ. ꙗ҆́кѡ млⷭ҇тивъ є҆сѝ и҆ долготерпѣли́въ, и҆ тебѣ̀ сла́вꙋ воз̾сыла́емъ, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по ѻ҆смо́й, каѳи́смѣ. тропарѝ, покаѧ́нны. С=тра́҆шенъ є҆сѝ гдⷭ҇и и҆ кто̀ проти́въ ста́нетъ тѝ пра́вед҆номꙋ твоемꙋ̀ гнѣ́вꙋ; лѝ кто̀ ᲂу҆мо́литъ тѧ бл҃же. и҆лѝ кто̀ ᲂу҆толи́тъ тѧ̀ за́ люди согрѣши́вшїѧ и҆ ненача́емыѧ; то́кмѡ нбⷭ҇нїи чи́нове, а҆́нг҃ли и҆ а҆рха́нг҃ли, гдⷭ҇ьства, херꙋви́ми, и҆ серафи́ми, ѡ҆са́нна тѝ вопїю́ща, ст҃ъ ст҃ъ ст҃ъ є҆сѝ бж҃е поми́лꙋй на́съ. =сла́ва. Г=дⷭ҇и, гдⷭ҇и тебѐ всѧ́ческаѧ боѧ́тсѧ, и҆ трепе́щꙋтъ ѿ лица̀ сла́вы твоеѧ̀. тебѣ̀ припа́даемъ без̾сме́ртне, и҆ тебѣ̀ мо́лимсѧ ст҃ы́и, спасѝ дш҃а на́ша, мл҃твами ст҃ы́хъ твои́хъ. =и҆ нн҃ѣ. П=реложе́нїе скорбѧ́щимъ, и҆ премѣне́нїе болѧ́щимъ сꙋ́щи, бцⷣе препѣ́таѧ. ми́ръ неми́рнымъ, тишина̀ ѡ҆бꙋрева́ющимъ, спасѝ гра́дъ и҆ лю́ди, є҆ди́на застꙋ́пница вѣ́рнымъ.

=моли́тва, и҃.=

~Бж҃е ст҃ы́и влⷣко, нбⷭ҇ныи цр҃ю і҆с҃е хрⷭ҇тѐ, ны́нѣ при́зри с̾ высоты̀ без̾ме́рныѧ твоеѧ̀. и҆ ᲂу҆слы́ши пла́чь и҆ мл҃твꙋ раба̀ твоегѡ̀. и҆ да́ждь ми рѣкꙋ̀ сле́зъ, да ѿмы́ю преꙋмно́жившїѧсѧ грѣхѝ моѧ̀. чи́слѧт̾босѧ ѕвѣзда́мъ нбⷭ҇нымъ и҆ ка́плѧмъ дожде́внымъ, но и҆ па́че песка̀ морска́гѡ, ᲂу҆вы̀ мнѣ̀ ᲂу҆мно́жишасѧ грѣсѝ моѝ. но ѻ҆ба́че вѣ́дѣ ꙗ҆́кѡ ми́лостивъ є҆сѝ, и҆ ѡ҆жида́еши покаѧ́нїѧ грѣ́шнича, ка́ѧсѧ ѡ҆ ѕло́бахъ человѣ́ческихъ. прїи́мъ раз̾бо́йниче покаѧ́нїе, и҆ тогѡ̀ є҆ди́нѣмъ сло́вомъ спасѐ, глаго́люща, помѧни́ мѧ сп҃се є҆гда̀ прїи́деши во црⷭ҇твїи сѝ. и҆ менѐ та́коже помѧнѝ гдⷭ҇и, неи҆мѣ́ющаго толи́ки вѣ́ры. житїе́ бо и҆ дѣ́ло тогѡ̀ сотвори́хъ, и҆ ᲂу҆мо́мъ ѡ҆сꙋжде́нъ бы́хъ. гдⷭ҇и непрезрѣ́выи блꙋдни́цы сле́зъ, ꙗ҆́же дерзнꙋ́въ и҆ те́кши прїи́мъ мѵ́рѡ, и҆ возлїѧ̀ на честны́и тво́й ве́рхъ на главꙋ̀, на́нь же несмѣ́ютъ зрѣ́ти а҆́нг҃ли, и҆ ѡ҆бъе́мши но́зѣ твоѝ лобыза́ше, и҆ власы̀ свои́ми ѡ҆трѐ, и҆ ѿпꙋстѝ ю҆̀ с̾ ми́ромъ. та́коже и҆ менѐ грѣ́шнаго прїимѝ дꙋ́шꙋ съ ми́ромъ, и҆ поко́й мѧ на ло́нѣ а҆враа́мли, и҆ причти́ мѧ во и҆збра́ннѣмъ твое́мъ ста́дѣ, да ви́жꙋ свѣ́тъ лица̀ твоегѡ̀, и҆ сла́влю и҆́мѧ твоѐ ст҃о́е, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по девѧ́той, каѳи́смѣ. тропарѝ, покаѧ́нны. Д=ѣѧ́нїѧ моѧ̀ и҆ помышле́нїѧ, грѣхѝ и҆ хотѣ́нїѧ, взыска́ти хо́щеши и҆спыта́нїемъ свои́мъ, да́ждь ми по́мощь на покаѧ́нїе к̾ добрꙋ̀ ѿвѣ́тꙋ, хрⷭ҇тѐ бж҃е ꙗ҆́кѡ чл҃колю́бецъ. =сла́ва. Ѡ҆=чище́и петро́во ѿверже́нїе слеза́ми. и҆ мытарю̀ грѣхѝ воз̾дыха́нїемъ прости́выи гдⷭ҇и, и҆ менѐ поми́лꙋй чл҃ко҆лю́бче. =и҆ нн҃ѣ. Р=а́дꙋисѧ и҆з̾ неѧ́же непрело́жное сло́во пло́ть бы́сть, и҆ всели́сѧ в̾ ны̀. ра́дꙋисѧ пречи́стаѧ а҆пⷭ҇лѡмъ и҆ мч҃нкѡмъ ра́дость, и҆ вѣ́рнымъ спасе́нїе мт҃и хрⷭ҇тꙋ̀ бг҃ꙋ.

=моли́тва, ѳ҃.=

~Ты̀ влⷣко чл҃колю́бче сотвори́лъ мѧ̀ є҆сѝ, и҆ самовла́стїемъ почти́лъ мѧ є҆сѝ. а҆́зъ же возвы́сивсѧ и҆ забы́хъ твоегѡ̀ влⷣчества, всѧ̀ за́повѣди твоѧ̀ престꙋпи́хъ. и҆ въ го́рькꙋю рабо́тꙋ впадо́хъ дїѧ́волю, и҆ наꙋчи́ мѧ всѧ́комꙋ грѣхꙋ̀ и҆ ѕло́мꙋ ѻ҆бы́чаю. ты́же гдⷭ҇и бж҃е мо́й претерпѣ́лъ ми є҆сѝ и҆ досе́лѣ, ѡ҆жида́ѧ моегѡ̀ покаѧ́нїѧ, и҆ непогꙋбѝ менѐ въ без̾зако́нїи живꙋ́ща. вѣ́дѣже а҆́зъ твоѐ милосе́рдїе, дерзнꙋ́хъ скве́рными ᲂу҆сты̀ мл҃твꙋ ти принестѝ. мно́ги грѣ́шники спа́слъ, и҆ менѐ спасѝ. ѻ҆ни́ бо твоѐ созда́нїе, и҆ а҆́зъ твоѧ̀ тва́рь. а҆́ще и҆ грѣхѝ моѧ̀ постиго́ша мѧ, но а҆́зъ ѻ҆каѧ́нныи на ми́лость твою̀ ᲂу҆пова́ю. молю́тисѧ гдⷭ҇и, ѿи҆мѝ ѿ менѐ во́лю мою̀, всѧ́ бо во́лѧ моѧ̀ ѕлодѣѧ́нїе. позна́хъбосѧ ꙗ҆́кѡ ничто́же ѡ҆ себѣ̀ сотвори́ти могꙋ̀, а҆́ще не ты̀ пода́си ми бл҃года́ти твоеѧ̀ ра́зꙋма. ско́ти и҆ звѣ́рїе и҆ пти́цы нбⷭ҇ныѧ не самовла́стни сꙋ́ть, но ꙗ҆́коже сотвори́лъ є҆сѝ, та́цы и҆ пребыва́ютъ. мене́ же непоро́чна сотвори́лъ є҆сѝ, и҆ а҆́зъ свою̀ во́лю взе́мъ ѡ҆скверни́хсѧ ве́сь. да́лъ є҆сѝ гдⷭ҇и во́лю чл҃кꙋ, мнѣ́ же недава́й, чл҃къ бо є҆́смь є҆стество́мъ, а҆ нра́вомъ и҆ скоти́ны хꙋ́ждьши. ᲂу҆вы̀ мнѣ̀ и҆ скота̀ го́рши пред̾ тобо́ю бл҃года́телю ꙗ҆ви́хсѧ. не возмѣ́ри ми проти́вꙋ дѣло́мъ мои́мъ ѕлы́мъ, но да́ждь ми вре́мѧ воспрѧнове́нїю. и҆ ѿве́рзи ми две́ри покаѧ́нїѧ. воз̾врати́ мѧ плѣне́наго ѿ без̾зако́нїи. воз̾дви́гни мѧ пове́рженаго ѡ҆сꙋжде́нїемъ грѣхо́внымъ, и҆з̾влецы́ мѧ и҆зъ ꙗ҆́мы скве́рнены. і҆с҃е хрⷭ҇тѐ свѣ́те ѡ҆мраче́ннымъ, просвѣти́ ми свѣ́тъ ᲂу҆га́сшїи. врачꙋ̀ болѧ́щимъ, и҆сцѣли́ ми без̾вѣ́стныѧ ꙗ҆́звы, ма́сло и҆ вино̀ возлива́ѧ ѡ҆бѧжѝ стрꙋ́пы. загла́ди рꙋкописа́нїе грѣхо́въ мои́хъ гꙋ́бою милосе́рдїѧ. да́ждь ми гдⷭ҇и твоегѡ̀ стра́ха боѧ́тисѧ, и҆ твое́й во́ли повинꙋ́тисѧ, да ѡ҆чи́щꙋсѧ ѿ грѣхо́въ, и҆ не ѡ҆блада́нъ бꙋ́дꙋ враго́мъ. и҆ воспою́ тѧ ра́дꙋѧсѧ, ѻ҆ц҃а и҆ сн҃а и҆ ст҃а́гѡ дх҃а, нн҃ѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по десѧ́той, каѳи́смѣ. тропарѝ, покаѧ́нны. Н=епре́зри гдⷭ҇и соз̾да́нїѧ дѣ́ла рꙋ́къ свои́хъ сꙋдїѐ пра́ведныи, и҆ не ѡ҆ста́ви. а҆́ще и҆ є҆ди́нъ согрѣши́хъ а҆́ки чл҃къ, па́че всѧ́кагѡ чл҃ка милосе́рде, но и҆́маши ꙗ҆́кѡ бг҃ъ всѧ́кꙋ вла́сть проща́ти согрѣше́нїѧ. =сла́ва. П=риближа́етсѧ дꙋшѐ коне́цъ и҆ присвоѧ́етсѧ. и҆ не бреже́ши ни гото́вишисѧ, вре́мѧ сокраща́етсѧ. под̾ви́гнисѧ, бли́зъ при две́рехъ сꙋдїѧ̀ є҆́сть, ꙗ҆́кѡ сѣ́нь и҆ цвѣ́тъ, и҆ со́нъ житїѐ тече́тъ, что̀ без̾ ᲂу҆ма̀ дꙋшѐ мѧте́мсѧ. =и҆ ны́нѣ. Д=ш҃е́вное паде́нїе по всѧ̀ часы̀ в̾ себѣ̀ ви́дѧ, и҆ долготерпѣ́нїе сло́ве преѡ҆би́дѧ, всѣ́хъ бл҃ги́хъ лиши́хсѧ, и҆ всѧ́кой мꙋ́цѣ пови́ненъ бы́хъ. но воз̾веди́ мѧ ѿча́ѧннагѡ, бцⷣы ра́ди, є҆ди́не многоми́лостиве.

=моли́тва, і҃.=

~Гдⷭ҇и бж҃е мо́й, прости́ ми всѧ̀ грѣхѝ моѧ̀, ꙗ҆́же согрѣши́хъ ѿ ю҆́ности моеѧ̀ во все́мъ житїѝ. ты́бо вѣ́си, к̾ тебѣ̀ хотѣ́нїе моѐ и҆ жела́нїе. мно́гажды ѡ҆бѣща́хсѧ тѝ пока́ѧтисѧ, в̾ пꙋтѝ проти́вныѧ ᲂу҆клони́хсѧ. но ѿ тебѐ не ѿстꙋпи́хъ чл҃колю́бче, и҆ рꙋ́кꙋ мое́ю невоз̾дѣ́хъ к̾ бо́гꙋ чꙋжде́мꙋ. тѧ́ бо свѣ́мъ є҆ди́ногѡ бг҃а и҆́стинна, ѿ землѝ созда́вшагѡ мѧ, и҆ живо́тное дыха́нїе дарова́вшаго. не ѡ҆ста́ви менѐ гдⷭ҇и ѿ ст҃ы́хъ твои́хъ ѿлꙋче́нꙋ бы́ти, и҆ неда́ждь страсте́мъ повинꙋ́тисѧ вы́нꙋ, и҆ без̾слове́снымъ ско҆то́мъ подо́битисѧ прⷭ҇нѡ. но воз̾ста́ви ᲂу҆́мъ мо́й ѿ всѧ́когѡ сладостра́стїѧ, и҆ пригвоздѝ стра́сѣ твое́мъ пло́ть мою̀. и҆ то́й всадѝ въ срⷣце моѐ коле́блюще҆есѧ ѿ лꙋка́выхъ помышле́нїи и҆ ᲂу҆твердѝ. положѝ гдⷭ҇и две́ри всѣ́мъ чꙋ́вствїемъ мои́мъ. ѻ҆́чи моѝ да ви́дита є҆ди́нꙋ добродѣ́тель и҆ пра́вость. слꙋ́хъ мо́й сла́дкимъ глаго́ломъ твои́хъ повелѣ́нїи, да ѡ҆гласи́тъ вкꙋше́нїе слад̾ча́е ме́да да вкꙋ́ситъ твоѧ̀ завѣща́҆нїѧ. рꙋ́цѣ же содѣ́лати твоѧ̀ хотѣ́нїѧ. и҆ ѡ҆бонѧ́нїе вонѧ̀ воспрїи́мꙋтъ твоегѡ̀ и҆з̾лїѧ́ннагѡ мѵ́ра на́съ ра́ди, всѧ́ческаѧ и҆спо́лньшагѡ. напра́ви же моѧ̀ но́ги на пꙋ́ть хотѣ́нїи твои́хъ. и҆ дш҃ꙋ мою̀ ᲂу҆милѝ, да в̾ пꙋ́ть свидѣ́нїи твои́хъ ходѧ̀, и҆ тебѣ̀ ᲂу҆го́днаѧ творѧ̀, полꙋчи́ти ѡ҆бѣща́нныхъ ми бл҃гъ сподо́би, мл҃твами прест҃ы́ѧ влⷣчцы на́шеѧ бцⷣы, и҆ всѣ́хъ ст҃ы́хъ твои́хъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по пе́рвѣй на́десѧть, каѳи́смѣ. тропарѝ, покаѧ́нны. Ꙗ҆́=кѡ блꙋдни́ца припа́даю ти, и҆ в̾ ми́ра мѣ́стѡ приношꙋ́ ти ѿ срⷣца сле́зы ꙗ҆́коже и҆ ѻ҆на̀. ѡ҆чи́сти мѧ сп҃се и҆ пода́ждь ѿпꙋще́нїе грѣхо́въ. ꙗ҆́коже бо и҆ та̀ вопїю́ ти, и҆зба́ви мѧ ѿ тимѣ́нїѧ дѣѧ́нїи мои́хъ, и҆ спаси́ мѧ. =сла́ва. В=ѣ́къ мо́й скончава́етсѧ, а҆ стра́шныи престо́лъ гото́витсѧ, житїѐ ми́мѡ тече́тъ. сꙋ́дъ жде́тъ, претѧ́ ми ѻ҆гне́мъ и҆ мꙋ́кою, и҆ пла́менемъ горѧ́щимъ. но да́ждь ми гдⷭ҇и сле́зъ тꙋ́чꙋ ᲂу҆гаша́емꙋ си́лою. ты́ бо хотѧ́и спасти́сѧ всѣ́мъ чл҃кѡмъ. =и҆ ны́нѣ. Т=ѧ̀ гра́дъ и҆ приста́нище и҆́мамы, и҆ моли́твеницꙋ бл҃гопрїѧ́тнꙋ к̾ ро́ждьшемꙋсѧ и҆з̾ тебѐ бг҃ꙋ, бцⷣе без̾невѣ́стнаѧ вѣ́рнымъ спасе́нїе.

=моли́тва, а҃і.=

~Бж҃е ѡ҆чи́сти мѧ грѣ́шника, ѿи҆мѝ согни́тїе дꙋшѝ моеѧ̀. раз̾сы́пли бре́мѧ ѿ ко́зни лꙋка́вагѡ. си́лою честна́гѡ крⷭ҇та̀ ѡ҆гради́ мѧ, дх҃омъ ст҃ы́мъ ᲂу҆тверди́ мѧ. ѿвратѝ посра́млена борю́щагосѧ со мно́ю, и҆ прича́стника сотвори́ мѧ своегѡ̀ црⷭ҇твїѧ, хрⷭ҇тѐ бж҃е и҆́стинныи. мл҃твами прест҃ы́ѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и, и҆ всѣ́хъ ст҃ы́хъ твои́хъ. ꙗ҆́кѡ бл҃гослове́нъ є҆сѝ, со ѻ҆ц҃е́мъ и҆ со прест҃ы́мъ дх҃омъ. ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по второ́й на́десѧть, каѳи́смѣ. тропарѝ, покаѧ́нны. М=ытаре́вꙋ покаѧ́нїю непоревнова́хъ, и҆ блꙋд҆ни́чныхъ сле́зъ неи́мамъ. недосто́инъ бо ѿ жестосе́рдїѧ такова́гѡ и҆справле́нїѧ. но свои́мъ млрⷭ҇дїемъ спаси́ мѧ. =сла́ва. С=вѣ́дыи та́йнаѧ сꙋдїѐ не ѡ҆бинꙋ́ѧсѧ, и҆зба́ви мѧ пла́менны мꙋ́ки, ꙗ҆́кѡ є҆ди́нъ млрⷭ҇дъ хрⷭ҇тѐ бж҃е. =и҆ ны́нѣ. П=ревзы́де си́лы нбⷭ҇ныѧ, цр҃кви ꙗ҆ви́сѧ бж҃їѧ бл҃гослове́наѧ бцⷣе. ꙗ҆́же ро́ждьши хрⷭ҇та̀ сп҃са дш҃а́мъ на́шимъ.

=моли́тва, в҃і.=

~Влⷣко гдⷭ҇и вседержи́телю, сло́во ѻ҆́ч҃ее і҆с҃е хрⷭ҇тѐ, и҆ всѣ́хъ соверше́нїе, ско́рыхъ твои́хъ млрⷭ҇дїи. никогда́ же разлꙋча́ѧсѧ ѿ свои́хъ ра́бъ, но при́снѡ в̾ ни́хъ почива́еши, до́брыи па́стырю мы́сленыхъ ѻ҆ве́цъ, непреда́ждь менѐ крамолѣ̀ ѕмїи́нѣ, нижѐ жела́нїю сатанинꙋ̀ ѡ҆ста́виши менѐ, ꙗ҆́кѡ сѣ́мѧ тлѝ во мнѣ̀ є҆́сть. ты̀ ᲂу҆́бѡ гдⷭ҇и цр҃ю прест҃ы́и, бж҃е поклонѧ́емыи, коснѧ́ща мѧ сохранѝ, в̾ живо́тъ свѣ́та дх҃омъ твои́мъ ст҃ы́мъ, и҆́мже ѡ҆свѧтѝ своѧ̀ ᲂу҆ченикѝ, и҆збав҆лѧ́ѧ ѿ ѕо́лъ ѕмїи́нъ. да́ждь гдⷭ҇и ра́дость спасе́нїѧ твоегѡ̀ на ло́жи мое́мъ. и҆ просвѣти́ ми ᲂу҆́мъ свѣ́томъ є҆ѵⷢ҇а́лїѧ твоегѡ̀. и҆ дш҃ꙋ мою̀ любо́вїю тебѐ хрⷭ҇та̀ моегѡ̀. и҆ срⷣце чистото́ю словесѐ твоегѡ̀. тѣ́ло моѐ стра́стїю без̾стра́стною. мы́сли моѧ̀ сохранѝ твои́мъ ми́ромъ, и҆ воз̾дви́гни мѧ во́ времѧ бл҃гополо́жно на твоѐ славосло́вїе. ꙗ҆́кѡ покланѧ́емь є҆сѝ и҆ прославлѧ́емь, со ѻ҆ц҃е́мъ и҆ съ прест҃ы́мъ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по тре́тїй на́десѧть, каѳи́смѣ. тропарѝ, покаѧ́нны. Г=ла́сомъ блꙋ́днагѡ возопѝ дꙋшѐ моѧ̀ ѻ҆каѧ́ннаѧ ко́ гдⷭ҇ꙋ, согрѣши́хъ на́ нб҃о млⷭ҇тиве и҆ пред̾ тобо́ю, ꙗ҆́кѡ никто́же и҆́нъ. но кро́ткимъ сѝ ѻ҆́комъ при́зри на мѧ̀ вопїю́ща, сотвори́ мѧ ꙗ҆́кѡ є҆ди́ного ѿ нае́мникъ твои́хъ бж҃е и҆ поми́лꙋй. =сла́ва. Ѡ҆=мы́й мѧ слеза́ми мои́ми сп҃се, ꙗ҆́кѡ ѡ҆скверни́хсѧ мно́гими грѣхѝ, тѣ́мъ припа́даю ти согрѣши́хъ бж҃е поми́лꙋй мѧ. =и҆ ны́нѣ. П=речⷭ҇таѧ влⷣч҆це, хрⷭ҇тꙋ̀ прилѣ́жнѡ помоли́сѧ, дш҃етлѣ́нныхъ собла́знъ и҆зба́вити мѧ̀ ꙗ҆́кѡ да непреста́ннѡ вели҆ча́ю тѧ̀.

=моли́тва, г҃і.=

~Ѻ҆́ч҃е нбⷭ҇ныи, цр҃ю сла́вы, є҆ди́не без̾грѣ́шныи, и҆́же крѣ́постїю и҆ про́мысломъ твоеѧ̀ бл҃гости ни є҆ди́номꙋ чл҃кꙋ поги́бнꙋти хо́щеши, но всѣ́мъ спасти́сѧ и҆ въ ра́зꙋмъ прїитѝ. не ѡ҆ста́ви менѐ поги́бнꙋти. вѣ́мъ бо ꙗ҆́кѡ ве́лїѧ млⷭ҇ть твоѧ̀ на мнѣ̀. да непоѧ́стъ внꙋ́тренихъ мои́хъ ме́чь преще́нїѧ твоегѡ̀, в̾ толи́цѣхъ нра́вѣхъ и҆ дѣ́лѣхъ, в̾ ни́хже преходѧ̀ всѧ̀ днѝ живота̀ моегѡ̀, прогнѣ́ваю и҆́мѧ твоѐ ст҃о́е. и҆ терпи́ши на не́мощь мою̀, ни гнѣ́ва досто́йна мꙋче́нїю наво́диши на мѧ̀. кто́ бо ти согрѣшѝ на всѧ́къ де́нь, ꙗ҆́коже а҆́зъ. преѡ҆би́дѧ и҆ ѡ҆жида́ѧ без̾коне́чнагѡ твоегѡ̀ долготерпѣ́нїѧ. кто́ бо согрѣшѝ на землѝ и҆ ѿврати́сѧ ѿ тебѐ; но нѣ́сть никто́же и҆́нъ, ꙗ҆́коже а҆́зъ стра҆стны́и. гдⷭ҇и не ꙗ҆́ростїю твое́ю ѡ҆бличѝ менѐ, ни гнѣ́вомъ твои́мъ покажѝ менѐ. но ꙗ҆́коже и҆мѣ́ѧ ᲂу҆тро́бꙋ щедро́тъ, ѡ҆братѝ и҆ ᲂу҆ще́дри и҆ поми́лꙋй, и҆ бꙋ́҆ди ми помо́щникъ, в̾ ча́съ є҆гда̀ побѣжда́емь бꙋ́дꙋ ѿ страсте́й. є҆ди́не млрⷭ҇де, є҆ди́не чл҃колю́бче, є҆ди́не млⷭ҇тиве поми́лꙋй мѧ. врачꙋ̀ дш҃а́мъ и҆ тѣлесе́мъ, и҆сцѣлѝ дш҃ꙋ мою̀ ꙗ҆́кѡ согрѣши́хъ ти. ꙗ҆́кѡ блꙋ́дныи, и҆ ꙗ҆́кѡ блꙋдни́ца, и҆ ꙗ҆́кѡ разбо́йникъ, и҆ ꙗ҆́кѡ мыта́рь, никогда́же зазрѣ́хъ ѕлы́мъ мои́мъ. вопїю́ ти, гдⷭ҇и невосхи́ти ѻ҆каѧ́нныѧ ми дꙋшѝ в̾ сласте́хъ живꙋ́щаго и҆ без̾зако́нїи, и҆ по́ймеши мѧ̀ негото́ва и҆ без̾ѿвѣ́тна ѿ житїѧ̀ моегѡ̀. но пре́зри глꙋбинꙋ̀ мно́жества согрѣше́нїи мои́хъ, и҆ не посѣцы̀ ме҆нѐ ꙗ҆́кѡ непло́днꙋю смоко́вь. но ꙗ҆́кѡ зда́нїе и҆ тва́рь рꙋ́кꙋ твое́ю, бл҃говолѝ покаѧ́нїемъ ѡ҆браще́нїѧ к̾ тебѣ̀ ѿ ѕлы́хъ мои́хъ ѡ҆брати́тисѧ мѝ, и҆ поклонѧ́тисѧ и҆ сла́вити и҆ бл҃годари́ти, пречестно́е и҆ великолѣ́пое и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по четве́ртой на́десѧть, каѳи́смѣ. тропарѝ, покаѧ́нны. Н=а́га мѧ ѡ҆брѣ́тъ ѿ до́брыхъ дѣ́лъ вра́гъ, и҆ стрѣло́ю грѣхо́вною ᲂу҆ѧ́зви. но ты̀ бж҃е ꙗ҆́кѡ вра́чь дш҃а́мъ и҆ тѣ́лѡмъ, ꙗ҆́звы дꙋшѝ моеѧ̀ и҆сцѣлѝ, и҆ поми́лꙋй мѧ. =сла́ва. П=окаѧ́нїѧ нестѧжа́хъ, нижѐ па́ки сле́зъ. сегѡ̀ ра́ди молю́ тѧ сп҃се, пре́жде конца̀ ѡ҆брати́ти, и҆ да́ти ми ѡ҆ставле́нїе грѣхо́въ, ꙗ҆́кѡ да и҆зба́влюсѧ ѿ мꙋ́ки. =и҆ ны́нѣ. Н=икто́же притека́ѧ къ тебѣ̀, посра́мленъ ѿ тебѣ̀ и҆схо́дитъ прест҃а́ѧ бцⷣе. но про́ситъ бл҃года́ти и҆ прїе́млетъ да́ръ на по́льзꙋ проше́нїѧ.

=моли́тва, д҃і.=

~Гдⷭ҇и і҆с҃е хрⷭ҇тѐ бж҃е на́шъ, ѡ҆бы́чными твои́ми щедро́тами, и҆зба́ви ѻ҆каѧ́ннꙋю мѝ дꙋ́шꙋ ѿ скве́рны тѣ́ла моегѡ̀, и҆ страстны́хъ по́мыслъ, и҆́же по всѧ̀ часы̀ стꙋжа́ютъ ѻ҆каѧ́ннѣй дꙋшѝ мое́й. но ты̀ гдⷭ҇и ꙗ҆́кѡ вра́чь и҆ ми́лости и҆сто́чникъ, и҆з̾ле́й на мѧ̀ чл҃колю́бїе твоѐ, и҆ ѡ҆чи́сти согрѣше́нїе моѐ. не ѿвратѝ ѿ менѐ лица̀ твоегѡ̀, да не ꙗ҆́кѡ ѻ҆́гнь неча́ѧнїѧ снѣ́сть мѧ. но ꙗ҆́коже речѐ, вели́ка ра́дость быва́етъ на́ нб҃си ѡ҆ грѣ́шничи покаѧ́нїи. сѐ да бꙋ́детъ и҆ ѡ҆ мнѣ̀ грѣ́шнѣмъ. да незатвори́ши ᲂу҆́шїю бл҃госе́рдїѧ твоегѡ̀, къ моли́твѣ покаѧ́нїѧ моегѡ̀. но ᲂу҆слы́ши гдⷭ҇и, и҆ ꙗ҆́кѡ бл҃гоꙋха́нїѧ кади́ло и҆спра́ви пред̾ собо́ю. вѣ́си бо не́мощь є҆стества̀ моегѡ̀, и҆ сла́бость ю҆́ностнꙋю зижди́телю мо́й. пре́зри гдⷭ҇и грѣхѝ моѧ̀, покаѧ́нїѧ ѡ҆жида́ѧ вои́стинꙋ призыва́ющимъ тѧ̀, милосе́рде и҆ долготерпѣли́ве, и҆ тебѣ̀ сла́вꙋ воз̾сыла́емъ, со ѻ҆ц҃е́мъ и҆ со ст҃ы́мъ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по пѧ́той на́десѧть, каѳи́смѣ. тропарѝ, покаѧ́нны. В=ѣ́къ мо́й скончава́етсѧ, а҆ стра́шныи престолъ гото́витсѧ. и҆ рѣка̀ ѻ҆́гненаѧ тече́тъ, претѧ̀ мнѣ̀ мꙋ́кою, и҆ пла́менемъ неꙋгаса́ющимъ. но посли́ ми гдⷭ҇и сле́зъ тꙋ́чꙋ, и҆ погаси́тъ всю̀ си́лꙋ ѻ҆́нѣхъ. хотѧ́и спасти́сѧ всѣ́мъ человѣ́кѡмъ бж҃е поми́лꙋй мѧ. =сла́ва. В=сѐ житїѐ моѐ ѡ҆скверни́хъ грѣхо́мъ, и҆ ве́сь зако́нъ. тѣ́мъ припа́даю ти и҆ вопїю̀, срⷣце чи́сто сози́жди во мнѣ̀ бж҃е, и҆ пре́жде конца̀ ѡ҆брати́въ и҆ поми́лꙋй мѧ. =и҆ ны́нѣ. М=т҃и бж҃їѧ пречⷭ҇҆таѧ, стѣно̀ хрⷭ҇тїа́нскаѧ, и҆зба́ви лю́ди ѻ҆бы́ч҆нѡ зовꙋ́щїѧ, проти́витисѧ враго́мъ и҆ го́рдымъ мы́слемъ. да всѝ вопїе́мъ тѝ, ра́дꙋисѧ прера́дованнаѧ.

=моли́тва, є҃і.=

~Гдⷭ҇и бж҃е помѧнѝ ми́лости твоѧ̀ и҆ щедро́ты твоѧ̀, ꙗ҆́же ѿ́ вѣка на грѣ́шныхъ и҆́маши, и҆ на без̾зако́нїѧ на́зриши гдⷭ҇и. гдⷭ҇и ᲂу҆дивѝ ми́лость свою̀, да и҆ на мнѣ̀ просла́витсѧ чл҃колю́бїе твоѐ. а҆́ще бо пра́ведника поми́лꙋеши, ѿ дѣ́лъ поми́лованъ є҆́сть. а҆́ще ли менѐ грѣ́шнаго поми́лꙋеши, тогда̀ влⷣ҆ко мно́гое твоѐ чл҃колю́бїе и҆ ми́лость, ꙗ҆́кѡ поми́лова мѧ̀ и҆ спасѐ заблꙋ́ждьшаго. вѣ́си бо не́мощь зда́нїѧ смире́ннагѡ є҆стества̀. и҆ да непобѣди́тъ мѧ ѕло́ба и҆ лꙋка́вство моѐ, ѿ твоегѡ̀ влⷣчества. да непогꙋби́тъ мѧ лѣ́ность моѧ̀, ѿ твоегѡ̀ без̾прикла́днагѡ чл҃колю́бїѧ. ты́ бо є҆сѝ бг҃ъ творѧ́и чꙋдеса̀, и҆ спаса́ѧ ᲂу҆пова́ющїѧ на тѧ̀, и҆ не ѿвраща́ѧсѧ грѣ́шныхъ, подава́ѧ рꙋ́кꙋ лежа́щемꙋ. помѧни́ мѧ бж҃е мо́й, дѣ́ло пречⷭ҇тꙋю рꙋ́кꙋ твое́ю. и҆ непосрами́ мѧ ѿча́ѧнїемъ, да непора́дꙋетсѧ вра́гъ мо́й ѡ҆ мнѣ̀. но да́ждь ми сле́зы ᲂу҆миле́нїѧ, и҆ покаѧ́нїе во спасе́нїе в̾водѧ́щее, ꙗ҆́кѡ к̾ тебѣ̀ ѻ҆́чи моѝ и҆ тѣ́ло воз̾ведо́хъ. но ѡ҆мы́й мѧ ѿ скве́рны согрѣше́нїи мои́хъ, да ѡ҆чище́нымъ ра́зꙋмомъ пою̀ и҆ бл҃гословлю̀, и҆ поклонѧ́юсѧ и҆ славосло́влю и҆ бл҃годарю̀, прест҃о́е и҆́мѧ твоѐ, ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по шесто́й на́десѧть, каѳи́смѣ. тропарѝ, покаѧ́нны. Н=а ло́жи грѣхо́внѣмъ слежꙋ̀, грѣхѝ мно́гими ѡ҆кра́денъ є҆́смь, наде́жди спасе́нїѧ не и҆мѣ́ю, сно́мъ лѣ́ности дꙋ́шꙋ ѡ҆тѧгчи́хъ. но ты̀ гдⷭ҇и рожде́исѧ ѿ дв҃ы, воз̾дви́гни мѧ на пѣ́нїе и҆ спаси́ мѧ. =сла́ва. Х=отѧ́и всѣ́мъ чл҃кѡмъ спасти́сѧ, и҆ на пе́рвое достоѧ́нїе привестѝ мно́гимъ милосе́рдїемъ, ᲂу҆бо́гꙋю мою̀ дш҃ꙋ посѣтѝ гдⷭ҇и, всѐ житїѐ блꙋ́днѡ и҆з̾жи́хъ. и҆ ꙗ҆́кѡ блꙋдни́цꙋ прїими́ мѧ и҆ поми́лꙋй. =и҆ ны́нѣ. С=кве́рными ѻ҆бы́чаи ᲂу҆́мъ мо́й ѡ҆плете́нъ, тебѐ непоро́чнꙋю дв҃ꙋ бж҃їю мт҃рь молю̀, ѿ всѧ́кїѧ мѧ скве́рны ѡ҆чи́сти и҆ спаси́ мѧ.

=моли́тва, ѕ҃і.=

~Гдⷭ҇и бж҃е на́шъ не ѡ҆ста́ви менѐ. многомꙋ́тное бо волне́нїе жите́йскагѡ мо́рѧ ᲂу҆́мъ мо́й мꙋти́тъ. и҆ ѕла́гѡ разбо́йника стрѣ́лы лꙋка́вїи по́мыслы дш҃ꙋ мою̀ порази́ша. се́бо запѧ́тъ бы́хъ ᲂу҆мо́мъ и҆ несмы́сленъ, к̾ своемꙋ̀ хотѣ́нїю ве́ргъ себѐ въ ѕлосмра́днꙋю ти́нꙋ без̾зако́нїи мои́хъ. но ѡ҆чи́сти и҆ спасѝ, простѝ и҆ поми́лꙋй мѧ чл҃колю́бче, ѕлы́ми напа́стьми ѡ҆держи́ма, и҆ тѧгото́ю неча́ѧнїѧ ᲂу҆да́влена. и҆ ᲂу҆ме́рша дш҃е́ю, возми́ мѧ на сво́й ско́тъ, и҆ напра́ви на спасе́нныи пꙋ́ть. ᲂу҆твердѝ но́зѣ моѝ пред̾ тобо́ю стоѧ́ти де́нь и҆ но́щь, и҆ твоеѧ̀ по́мощи взыска́ти, и҆ тебѐ хвали́ти и҆ сла́вити всѧ̀ днѝ живота̀ мо҆егѡ̀, всегда̀ и҆ ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по седмо́й на́десѧть, каѳи́смѣ. тропарѝ, покаѧ́нны. Ѿ= ѻ҆́чїю ѿтрѧ́сши со́нъ, и҆ свѣти́льники ма́сломъ ᲂу҆краси́ши дꙋшѐ. полꙋ́нощи гла́съ бы́сть с̾ нб҃съ си́лъ, жениха̀ цр҃ѧ хрⷭ҇та̀ прихо́дъ повѣ́даютъ. дꙋшѐ потецы̀ и҆ понесѝ тала́нтъ со мно́гимъ при́кꙋпомъ, да со а҆́нг҃лы черто́гꙋ сподо́бишисѧ. =сти́хъ: дш҃а и҆́хъ во бл҃ги́хъ водворѧ́тсѧ. Х=рⷭ҇тѐ бж҃е на́шъ, бл҃голѣ́потою ѕвѣ́здною въ но́щь нб҃о ᲂу҆краси́лъ є҆сѝ. мно́жествомъ же ст҃ы́хъ, а҆пⷭ҇лъ и҆ пррⷪ҇къ мч҃нкъ и҆ мч҃нцъ, и҆ ст҃и́тель и҆ прпⷣбныхъ и҆ по́стникъ вселе́ннꙋю просвѣти́лъ є҆сѝ. тѣ́хъ мл҃твами, поми́лꙋй мѧ млⷭ҇тиве, и҆ спасѝ ста́до своѐ во ѡ҆гра́дѣ се́й бцⷣы ра́ди. =сти́хъ: поко́й гдⷭ҇и дш҃а ра́бъ свои́хъ. И҆=дѣ́же сїѧ́етъ свѣ́тъ тво́й, и҆дѣ́же ли́цы ст҃ы́хъ водворѧ́ютсѧ. ѿ ню́дꙋ же ѿи҆́де всѧ́кѡ воз̾дыха́нїе и҆ болѣ́знь, тꙋ̀ вселѝ рабы̀ своѧ̀ ѿше́дшїѧ ѿ на́съ, житїѐ сѐ ѡ҆ста́вльшїѧ многомѧте́жное. ѿпꙋстѝ и҆́мъ всѧ́ко прегрѣше́нїе во́льное и҆ нево́льное, в̾ вѣ́дѣнїи и҆ не в̾ вѣ́дѣнїи, многомлⷭ҇тиве. =сла́ва. С=о ст҃ы́ми поко́й хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воз̾дыха́нїѧ, но жи́знь вѣ́чнаѧ. =и҆ ны́нѣ. Т=ѧ̀ гра́дъ и҆ приста́нище и҆́мамы, и҆ моли́твеницꙋ бл҃гопрїѧ́тнꙋ к̾ ро́ждьшемꙋсѧ и҆з̾ тебѐ бг҃ꙋ, бцⷣе без̾невѣ́стнаѧ вѣ́рнымъ спасе́нїе.

=моли́тва, з҃і. за всѧ̀ хрⷭ҇тїа́ны.=

~Гдⷭ҇и и҆́же сꙋ́ть вѣ́рнїи, ᲂу҆твердѝ и҆́хъ, да бꙋ́дꙋтъ вѣ́рнѣйши тогѡ̀. и҆́же неразꙋ́мливїи, ты̀ влⷣко вразꙋмѝ ѧ҆̀. и҆́же сꙋ́ть пога́нїи, ѡ҆братѝ и҆́хъ гдⷭ҇и въ хрⷭ҇тїа́нство, да и҆ ті́и бꙋ́дꙋтъ на́ша бра́тїѧ. и҆́же сꙋ́ть в̾ темни́цахъ и҆лѝ во ѡ҆ко́вахъ и҆лѝ в̾ нꙋ́жи, ты̀ гдⷭ҇и и҆зба́ви ѧ҆̀ ѿ всѧ́кїѧ печа́ли, и҆́же сꙋ́ть в̾ пꙋсты́нѧхъ, и҆ в̾ затво́рѣхъ и҆ в̾ столпѣ́хъ, и҆ в̾ пеще́рахъ бра́тїѧ на́ша, ты̀ гдⷭ҇и пода́ждь и҆́мъ крѣ́пость къ по́двигꙋ. Спасѝ гдⷭ҇и и҆ поми́лꙋй гдⷭ҇на на́шегѡ преѡ҆сщ҃е́ннейшегѡ митрополи́та =і҆мⷬ҇къ,= моско́вскагѡ и҆ всеѧ̀ рꙋсі́и. и҆ преѡ҆сщ҃е́нныхъ митрополи́тѡвъ, и҆ а҆рхїєпкⷭ҇пѡвъ, є҆пкⷭ҇пѡвъ, а҆рхи́мандритѡвъ, и҆ и҆гꙋ́менѡвъ, и҆ ве́сь сщ҃е́нническїи, и҆ и҆́ноческїи чи́нъ, и҆ всѧ̀ правосла́вныѧ хрⷭ҇тїа́ны, =і҆мⷬ҇къ,= и҆ гра́дъ се́й, и҆ всѧ̀ сꙋ́щїѧ лю́ди в̾ не́мъ ми́лостїю свое́ю. поми́лꙋй и҆ менѐ грѣ́шнаго раба̀ своегѡ̀, =і҆мⷬ҇къ,= а҆́ще и҆ многогрѣ́шенъ є҆́смь, но пра́вою вѣ́рою ра́бъ тво́й є҆́смь гдⷭ҇и. поми́лꙋй гдⷭ҇и сꙋ́щихъ в̾ недоста́точествѣ ѡ҆ѕло́бленыхъ нището́ю, пода́ждь и҆́мъ бога́тꙋю ми́лость. си́лою честна́гѡ и҆ животворѧ́щагѡ крⷭ҇та̀ твоегѡ̀, и҆ ст҃а́гѡ тридне́внагѡ воскрⷭ҇нїѧ твоегѡ̀. и҆ моле́нїѧ ра́ди пречⷭ҇тыѧ твоеѧ̀ мт҃ре. и҆ ст҃ы́хъ нбⷭ҇ныхъ беспло́тныхъ си́лъ, миха́ила и҆ гаврїи́ла, и҆ про́чихъ. и҆ ст҃а́гѡ сла́внагѡ проро́ка и҆ прⷣтчи крⷭ҇тлѧ і҆ѡа́нна, и҆ всѣ́хъ проро́къ, и҆ а҆пⷭ҇лъ, и҆ мч҃нкъ, и҆ ст҃и́тель. и҆ прпⷣбныхъ ѻ҆ц҃ъ, и҆ мч҃нцъ, и҆ прпⷣбныхъ же́нъ. и҆ ст҃ы́хъ и҆сповѣ́дникъ, и҆ без̾сре́бреникъ. и҆ ст҃ы́хъ ѻ҆ц҃ъ, тре́хъ со́тъ и҆ ѻ҆смина́десѧть, и҆́же в̾никі́и пе́рвагѡ собѡ́ра. и҆ порꙋ́чникѡвъ на́шегѡ покаѧ́нїѧ, васи́лїѧ вели́кагѡ, и҆ григо́рїѧ бг҃осло́ва. и҆ і҆ѡа́нна златоꙋ́стагѡ, и҆ нико́лы чꙋ́днагѡ. и҆ преѡ҆сщ҃е́нныхъ митрополи́тѡвъ, кі́евскихъ и҆ всеѧ̀ рꙋсі́и чꙋдотво́рцѡвъ, петра̀ и҆ а҆леѯі́ѧ, и҆ і҆ѡ́ны. и҆ ст҃а́гѡ прпⷣбнагѡ ѻ҆ц҃а ѳеодѡ́сїѧ всеѧ̀ рꙋсі́и, ѻ҆́бщемꙋ житїю̀ нача́льника, ѡ҆бѣща́вшагосѧ моли́тисѧ за ны̀, и҆ всѣ́хъ ст҃ы́хъ ѿ́ вѣка. помѧнѝ гдⷭ҇и дш҃а ра́бъ свои́хъ, правовѣ́рныхъ и҆ бл҃гочести́выхъ цр҃е́й правосла́вныхъ и҆ цр҃цъ, и҆ бл҃говѣ́рныхъ вели́кихъ кнѧзе́й, и҆ вели́кихъ кнѧги́нь. и҆ ст҃ѣ́йшихъ патрїа́рхъ, преѡ҆сщ҃е́нныхъ митрополи́тѡвъ, и҆ а҆рхїєпкⷭ҇пѡвъ, и҆ є҆пкⷭ҇пѡвъ, =і҆мⷬ҇къ,= и҆ ве́сь сщ҃е́нническїи, и҆ и҆́ноческїи чи́нъ, и҆ всѧ̀ сро́дники на́ша по́ плоти. и҆ поко́й гдⷭ҇и дш҃а ра́бъ свои́хъ всѣ́хъ правосла́вныхъ хрⷭ҇тїа́нъ, ᲂу҆ме́ршихъ во градѣ́хъ и҆ в̾ се́лѣхъ, в̾ пꙋсты́нѧхъ, и҆ на пꙋте́хъ, и҆ на́ мори, и҆ на всѧ́комъ мѣ́стѣ. и҆ вселѝ и҆́хъ на мѣ́стѣ свѣ́тлѣ. на мѣ́стѣ зла́чнѣ, на мѣ́стѣ прохла́днѣ, въ ли́цѣхъ ст҃ы́хъ, во ѡ҆гра́дѣ бл҃годаре́нїѧ, в̾ жи́зни без̾коне́чнѣй. в̾ не и҆з̾глаго́ланнѣмъ и҆ немерца́ющѣмъ свѣ́тѣ лица̀ твоегѡ̀. ꙗ҆́кѡ ты̀ є҆сѝ воскрⷭ҇нїе, и҆ поко́й ᲂу҆со́пшимъ рабо́мъ твои́мъ, хрⷭ҇тѐ бж҃е на́шъ. и҆ тебѐ сла́вимъ со ѻ҆ц҃е́мъ и҆ со ст҃ы́мъ дх҃омъ, всегда̀ и҆ ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по ѻ҆смо́й на́десѧть, каѳи́смѣ. тропарѝ, покаѧ́нны. П=окаѧ́нїѧ ѿ пꙋтѝ заблꙋди́хъ, ᲂу҆мира́ю въ неча́҆ѧнїи мы́слїю. те́мнагѡ и҆скꙋси́телѧ стрѣ́лы летѧ́тъ на мѧ̀. но ты̀ ми́лостивъ сп҃се, не ᲂу҆далѝ твоеѧ̀ по́мощи ѿ менѐ. но пода́ждь ми сле́зы ᲂу҆миле́нїѧ, да си́ми ѿмы́ю грѣхо́внꙋю со́вѣсть, и҆ спаси́ мѧ. =сла́ва. П=омѧнѝ гдⷭ҇и ꙗ҆́кѡ бл҃гъ чл҃колю́бче, и҆ менѐ ᲂу҆бо́гаго раба̀ своегѡ̀, ѡ҆ ѿпꙋще́нїи свѣ́домыхъ и҆ несвѣ́домыхъ мои́хъ грѣхо́въ. сп҃се ми́лостиве, рꙋ́кꙋ свое́ю добро́тꙋ на мѧ̀ возведѝ, мл҃твами бцⷣы, и҆ всѣ́хъ ст҃ы́хъ. =и҆ ны́нѣ. Б=цⷣе непре́зри менѐ тре́бꙋющаго по́мощи твоеѧ̀. на тѧ́ бо ᲂу҆пова̀ дш҃а моѧ̀, и҆ по҆ми́лꙋй мѧ̀.

=моли́тва, и҃і.=

~Наде́же всѣ́мъ конце́мъ землѝ, ты̀ пречⷭ҇таѧ дв҃о, гжⷭ҇е бцⷣе моѐ ᲂу҆тѣше́нїе, негнꙋша́йсѧ менѐ скве́рнаго, надѣ́юбосѧ твоеѧ̀ ми́лости. ᲂу҆гаси́ ми пла́мень грѣхо́вныи, и҆ ѡ҆росѝ покаѧ́нїемъ и҆з̾со́хшее мѝ срⷣце. ѡ҆чи́сти ᲂу҆́мъ мо́й ѿ грѣхо́вныхъ по́мыслъ. прїимѝ со воз̾дыха́нїемъ ѿ дꙋшѝ и҆ ѿ́ срⷣца, мольбꙋ́ ти приносѧ́ща. бꙋ́ди мнѣ̀ хода́таица къ сн҃ꙋ своемꙋ̀ и҆ бг҃ꙋ, и҆ ᲂу҆кротѝ ꙗ҆́рость є҆гѡ̀ мт҃рьними сѝ мл҃твами. дш҃е́вныѧ мѝ и҆ тѣле́сныѧ ꙗ҆́звы и҆сцѣлѝ. гжⷭ҇е влⷣчце ѡ҆блегчѝ болѣ́знь, ᲂу҆ти́ши бꙋ́ри ѕлы́хъ нападе́нїѧ. ѿи҆мѝ бре́мѧ грѣхо́въ мои́хъ, и҆ не ѡ҆ста́ви менѐ до конца̀ поги́бнꙋти. ты́ бо є҆сѝ воз̾веде́нїе чл҃ческомꙋ ро́дꙋ, въ печа́ли ско́раѧ помо́щница. мт҃и и҆́стиннаѧ хрⷭ҇та̀ бг҃а на́шегѡ, помозѝ мнѣ̀ грѣ́шномꙋ рабꙋ̀ твоемꙋ̀, =і҆мⷬ҇къ,= всегда̀ и҆ ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по девѧ́той на́десѧть, каѳи́смѣ. тропарѝ, покаѧ́нны. С=вѣ́дыи та́йнаѧ срⷣца моегѡ̀, сꙋдѧ́и не ѡ҆бинꙋ́ѧсѧ многоми́лостиве гдⷭ҇и, и҆зба́ви мѧ многогрѣ́шнаго ѿ пла́мене гее́нскагѡ, и҆ спасѝ чл҃҆колю́бче. =сла́ва. Ѿ= сна̀ грѣхо́внагѡ ᲂу҆бꙋди́ мѧ чл҃колю́бче гдⷭ҇и, и҆ дх҃омъ ст҃ы́мъ ᲂу҆тверди́ мѧ. и҆ да наꙋчи́ мѧ твори́ти во́лю твою̀, и҆ спаси́ мѧ крⷭ҇то́мъ твои́мъ многоми́лостиве. =и҆ ны́нѣ. С=ластолю́бїемъ плотьски́мъ ѡ҆скверни́хъ сѝ дш҃ꙋ. тебѐ всенепоро́чнаѧ гжⷭ҇е бцⷣе дв҃о молю̀, да пода́си ми ᲂу҆́тренюю и҆ вели́кꙋю млⷭ҇ть сн҃а и҆ бг҃а на́шегѡ.

=моли́тва, ѳ҃і.=

~Гдⷭ҇и і҆с҃е хрⷭ҇тѐ є҆диноча́дыи сн҃е, сы́и в̾ нѣ́дрѣхъ ѻ҆́ч҃ихъ, и҆́стинныи бж҃е, и҆сто́чниче жи́зни без̾сме́ртныѧ. свѣ́тъ ѿ́ свѣта вели́ка прише́дъ, и҆ въ нище́тнꙋю на́шꙋ пло́ть ѡ҆блещи́сѧ и҆зво́ли. до́брыи па́стꙋше свои́хъ слове́сныхъ ѻ҆ве́цъ, непреда́ждь менѐ раба̀ своегѡ̀ грѣ́шнагѡ въ ра́дость порꙋга́нїѧ враго́мъ, покаѧ́нїѧ пра́вагѡ пꙋтѝ и҆́щꙋща. ᲂу҆крѣпи́ мѧ млⷭ҇тиве си́льною твое́ю десни́цею. без̾ твоеѧ́ бо по́мощи немогꙋ̀ ничто́же ѡ҆ себѣ̀ твори́ти. спѧ́ща мѧ соблюдѝ, в̾ пꙋтѝ ходѧ́ща сохранѝ. ѿ напа́сти застꙋпѝ, ѿ вра́гъ ѡ҆грозѝ. ѿ похоте́й плотьски́хъ ᲂу҆да́ли. ра́дости спасе́ныѧ насы́ти срⷣце моѐ, пло́ть мою̀ в̾ чистотѣ̀ соблюдѝ. мы́сль мою̀ свои́мъ милосе́рдїемъ ѡ҆градѝ. ты̀ ᲂу҆пра́ви гдⷭ҇и и҆ ᲂу҆тверди́ мѧ, ꙗ҆́кѡ и҆́стиннаго своегѡ̀ ᲂу҆го́дника, всѧ̀ днѝ тебѣ̀ рабо́тати, и҆ хвали́тисѧ вели́чествомъ въ твое́й млⷭ҇ти, и҆ ра́доватисѧ мѝ пода́ждь. ты́ бо є҆сѝ бг҃ъ мо́й, и҆ а҆́зъ ра́бъ тво́й, =і҆мⷬ҇къ.= ра́звѣ бо тебѐ и҆но́го бг҃а незна́ю. ꙗ҆́кѡ ми́лостивъ є҆сѝ, и҆ чл҃колю́бецъ. и҆ тебѣ̀ сла́вꙋ воз̾сыла́емъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

=по двадесѧ́той, каѳи́смѣ. тропарѝ, покаѧ́нны. Т=ебѐ цр҃ѧ и҆ влⷣкꙋ а҆́нг҃ли на́ нб҃си непре҆ста́ннѡ пою́тъ пѣ́сньми. а҆́зъ же тѝ припа́даѧ ꙗ҆́кѡ мыта́рь вопїѧ̀, бж҃е ѡ҆чи́сти мѧ и҆ поми́лꙋй. =сла́ва. Б=ез̾зако́нїѧ моѧ̀ волна́мъ морски́мъ прилага́ютсѧ, и҆ помышле́нїѧ ꙗ҆́же ѡ҆ дꙋсѣ́хъ проти́вныхъ мѝ вѣ́тръ, ка́кѡ сконча́ю моѐ житїѐ, и҆ дойдꙋ̀ в̾ вы́шнїи гра́дъ ви́дѣти црⷭ҇тво і҆єрⷭ҇ли́мъ; гдⷭ҇и да́рꙋй мѝ тишинꙋ̀ дꙋшѝ мое́й и҆ спаси́ мѧ. =и҆ ны́нѣ. М=илосе́рдїѧ сꙋ́щи и҆сто́чникъ, ми́лости сподо́би на́съ бцⷣе.

=моли́тва, к҃.=

~Многомлⷭ҇тивыи и҆ преще́дрыи гдⷭ҇и, рекі́и, проси́те и҆ прїи́мѣте. и҆ а҆́зъ надѣ́ѧсѧ томꙋ̀ словесѝ, понꙋ́дихсѧ проглаго́лати ѱалты́рь сі́и. тѣ́мже а҆́ще въ кото́ромъ ѱалмѣ̀ и҆з̾грꙋби́хъ, и҆лѝ со́ дрꙋгомъ глаголѧ, пра́здными бесѣ́дами, и҆лѝ въ помыслѣ́хъ, прости́ ми и҆ всегда̀ ᲂу҆го́днѡ бꙋ́ди твоемꙋ̀ чл҃колю́бїю, и҆ спаси́ мѧ раба̀ твоегѡ̀ по ми́лости твое́й. да при́снѡ хвалю́ тѧ до и҆здыха́нїѧ моегѡ̀, ны́нѣ и҆ прⷭ҇нѡ и҆ во́ вѣки вѣкѡ́мъ, а҆ми́нь.

