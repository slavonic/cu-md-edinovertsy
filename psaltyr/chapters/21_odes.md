Ѻ҆ =пѣ́снѣхъ ѱалты́рныхъ. ка́кѡ гл҃ати на пе́рвой нлⷣи. и҆ на пѧ́той. и҆ на шесто́й. ст҃а́гѡ вели́кагѡ поста̀.=

=в̾= понедѣ́льникъ, пѣ́снь, а҃ ѧ, и҃ ѧ, и҆ і҃ ѧ.

~во вто́рникъ, пѣ́снь, в҃ ѧ, и҃ ѧ, и҆ і҃ ѧ.

=в̾= сре́дꙋ, пѣ́снь, г҃ ѧ, и҃ ѧ, и҆ і҃ ѧ.

=в̾= четверто́къ, пѣ́снь, д҃ ѧ, и҃ ѧ, и҆ і҃ ѧ.

=в̾= пѧто́къ, пѣ́снь, є҃ ѧ, ѕ҃ ѧ, з҃ ѧ, и҃ ѧ, и҆ і҃ ѧ.

А҆ =на второ́й нлⷣи, и҆ на г҃ й, и҆ на д҃.=

=в̾= понедѣ́льникъ, пѣ́снь, а҃ ѧ, и҃ ѧ, и҆ і҃ ѧ.

~во вто́рникъ, пѣ́снь, в҃ ѧ, и҃ ѧ, і҃ ѧ.

=в̾= сре́дꙋ, пѣ́снь, г҃ ѧ, и҃ ѧ, і҃ ѧ.

=в̾= четверто́къ, пѣ́снь, д҃ ѧ, и҃ ѧ, і҃ ѧ.

=в̾= пѧто́къ, пѣ́снь, є҃ ѧ, и҃ ѧ, і҃ ѧ.

=в̾= сꙋбо́тꙋ, пѣ́снь, ѕ҃ ѧ, з҃ ѧ, и҃ ѧ, и҆ і҃ ѧ.

=а҆= ѳ҃ ю, пѣ́снь, всегда̀ глаго́лемъ: вели́читъ дш҃а моѧ̀ гдⷭ҇а.

=пѣ́снь, а҃ ѧ. мѡѷсе́ѡва во и҆схо́дѣ.=

~Пое́мъ гдⷭ҇ви, сла́внѡ бо просла́висѧ, конѧ̀ и҆ вса́дники в̾ве́рже в̾ мо́ре. Помо́щникъ и҆ покрови́тель бы́сть мнѣ̀ во спасе́нїе. се́й ми є҆́сть бг҃ъ, и҆ просла́в҆лю и҆̀. Бг҃ъ ѻ҆ц҃а моегѡ̀ и҆ вознесꙋ̀ и҆̀. Гдⷭ҇ь сокрꙋша́ѧ бра́ни, гдⷭ҇ь и҆́мѧ є҆гѡ̀. колесни́цы фараѡ́новы и҆ си́лꙋ є҆гѡ̀ в̾ве́рже въ мо́ре. И҆збра́нныѧ вса́дники триста́ты потопѝ в̾ чермнѣ́мъ мо́ри. пꙋчи́ною покры̀ и҆́хъ, погрѧзо́ша во глꙋбинѣ̀ ꙗ҆́кѡ ка́мень. Десни́ца твоѧ̀ гдⷭ҇и просла́висѧ в̾̾ крѣ́пости, десна́ѧ ти рꙋка̀ гдⷭ҇и сокрꙋшѝ врагѝ. и҆ мно́жествомъ сла́вы твоеѧ̀, сте́рлъ є҆сѝ сопроти́вныхъ. Посла̀ гнѣ́въ сво́й, и҆ поѧдѐ и҆́хъ ꙗ҆́кѡ сте́блїе. и҆ дх҃омъ ꙗ҆́рости твоеѧ̀ разстꙋпи́сѧ вода̀. Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆ во́лны посредѣ̀ мо́рѧ. =минѣ́ѧ, а҃.= Речѐ вра́гъ, гна́въ пости́гнꙋ, раздѣлю̀ коры́сть, и҆спо́лню дш҃ꙋ мою̀, ᲂу҆тнꙋ̀ мече́мъ мои́мъ, по ѡ҆блада́етъ рꙋка̀ моѧ̀. =в҃.= Посла́лъ є҆сѝ дх҃ъ сво́й, покры̀ и҆́хъ мо́ре, погрѧзо́ша ꙗ҆́кѡ ѻ҆́лово в̾ водѣ̀ ѕѣ́льнѣ. =г҃.= Кто̀ подо́бенъ тебѣ̀ в̾ бозѣ́хъ гдⷭ҇и, кто̀ подо́бенъ тебѣ̀; просла́вленъ во ст҃ы́хъ, ди́венъ во сла́вахъ творѧ́и чꙋдеса̀. =д҃.= Просте́рлъ є҆сѝ десни́цꙋ свою̀, и҆ пожрѐ и҆́хъ землѧ̀. наста́вилъ є҆сѝ пра́вдою твое́ю лю́ди твоѧ̀ сїѧ̀, ꙗ҆́же и҆зба́ви. ᲂу҆тѣ́шилъ є҆сѝ крѣ́постїю свое́ю во ѻ҆би́тель ст҃ꙋ́ю твою̀. =є҃.= Слы́шаша ꙗ҆зы́цы, и҆ прогнѣ́вашасѧ. болѣ́зни прїѧ́ша живꙋ́щїѧ въ филисти́мѣ. =трїо́дь, а҃.= Тогда̀ смѧто́шасѧ влады́ки є҆до́мскїѧ, и҆ кнѧзе́й моави́тскихъ прїѧ́тъ и҆́хъ тре́петъ, раста́ѧшасѧ всѝ живꙋ́щїи в̾ ханаа́нѣ. =в҃.= Нападѐ на нѧ̀ стра́хъ и҆ тре́петъ, вели́чїемъ мы́шцы твоеѧ̀, да ѡ҆ка́менѧтсѧ. =г҃.= До́ндеже проидо́ша лю́дїе твоѝ гдⷭ҇и, до́ндеже проидо́ша лю́дїе твоѝ сі́и, и҆́хже стѧжа̀. =д҃.= Вве́дъ насадѝ ѧ҆̀ в̾ го́рꙋ достоѧ́нїѧ твоегѡ̀, в̾ гото́вое жили́ще твоѐ, є҆́же содѣ́ла гдⷭ҇и. ст҃ы́ню гдⷭ҇и, є҆́же ᲂу҆гото́вастѣ рꙋ́цѣ твоѝ. =є҃.= Гдⷭ҇ь црⷭ҇твꙋѧ вѣ́ки, и҆ на́ вѣки и҆ є҆щѐ. ꙗ҆́кѡ вни́де ко́нь фараѡ́новъ съ колесни́цами и҆ вса́дники в̾ мо́ре. =ѕ҃.= И҆ наведѐ на ни́хъ гдⷭ҇ь во́дꙋ морскꙋ́ю. сы́нове же і҆и҃левы проидо́ша по́сꙋхꙋ посредѣ̀ мо́рѧ. =сла́ва, и҆ ны́нѣ.=

=пѣ́снь, в҃ ѧ. мѡѷсе́ѡва, втора́гѡ зако́на.=

~Вонмѝ нб҃о, и҆ воз̾глаго́лю. и҆ да слы́шитъ землѧ̀ глаго́лы ᲂу҆́стъ мои́хъ. Да ча́етъ ꙗ҆́кѡ до́ждь провѣща́нїе моѐ, и҆ сни́дꙋтъ ꙗ҆́кѡ роса̀ глаго́ли моѝ. Ꙗ҆́кѡ тꙋ́ча на́троскотъ, и҆ ꙗ҆́кѡ и҆́ней на́ сѣно. ꙗ҆́кѡ и҆́мѧ гдⷭ҇не призва́хъ, дади́те вели́чїе бг҃ꙋ на́шемꙋ. Бг҃ъ, и҆́стинна дѣ́ла є҆гѡ̀, и҆ всѝ пꙋтїѐ є҆гѡ̀ сꙋ́дъ. Бг҃ъ вѣ́ренъ, и҆ нѣ́сть непра́вды в̾ не́мъ, пра́веденъ и҆ преподо́бенъ гдⷭ҇ь. согрѣши́ша не тогѡ̀ ча́да поро́чнаѧ. Ро́де стропти́выи и҆ развраще́ныи, сїѧ́ ли гдⷭ҇ви воздаетѐ; сїѝ лю́дїе бꙋ́и и҆ не мꙋ́дри. не са́мъ ли се́й ѻ҆ц҃ъ тво́й стѧжа́ тѧ, и҆ сотвори́ тѧ и҆ созда́ тѧ; Помѧни́те днѝ вѣ́чныѧ, разꙋмѣ́йте лѣ́та ро́да родо́въ. Вопросѝ ѻ҆ц҃а твоегѡ̀, и҆ возвѣсти́тъ тебѣ̀. ста́рцы твоѧ̀, и҆ рекꙋ́тъ тѝ. є҆гда̀ раздѣлѧ́ше вы́шнїи ꙗ҆зы́ки, ꙗ҆́коже разсѣ́ѧ сы́ны а҆да́мовы. Положѝ предѣ́лы ꙗ҆зы́кѡмъ по числꙋ̀ а҆́нг҃лъ бж҃їихъ. и҆ бы́сть ча́сть гдⷭ҇нѧ, лю́дїе є҆гѡ̀ і҆а́кѡвъ, ча́сть наслѣ́дїѧ є҆гѡ̀ і҆и҃ль. Оу҆довлѝ є҆гѡ̀ в̾ пꙋсты́ни, в̾ жа́жди зно́ѧ в̾ безво́днѣ. ѡ҆бы́де є҆гѡ̀, и҆ наказа̀ є҆гѡ̀, и҆ сохранѝ є҆гѡ̀ ꙗ҆́кѡ ѕѣ́ницꙋ ѻ҆́ка. Ꙗ҆́кѡ ѻ҆ре́лъ покры́ти гнѣздо̀ своѐ, и҆ на птенцы̀ своѧ̀ вожделѣ̀. Просте́ръ крилѣ̀ своѝ, и҆ прїѧ́тъ и҆́хъ, и҆ подъѧ́тъ и҆́хъ на ра́мꙋ свое́ю. Гдⷭ҇ь є҆ди́нъ вожда́ше и҆́хъ, и҆ не бѣ̀ с̾ ни́ми бо́гъ чꙋ́ждь. Возведѐ ѧ҆̀ на си́лꙋ землѝ, насы́ти и҆́хъ жи́тъ се́льныхъ. Сса́ша ме́дъ и҆с̾ ка́мене, и҆ є҆ле́й ѿ тве́рда ка́мене. Ма́сло кра́вїе, и҆ млеко̀ ѻ҆́вчее, съ тꙋ́комъ а҆́гньчимъ и҆ ѻ҆́внимъ, сыно́въ ю҆́нчихъ и҆ ко́злихъ, с̾ тꙋ́комъ пшени́чнымъ, и҆ кро́вь гро́здовꙋ пїѧ́хꙋ вино̀. И҆ ꙗ҆дѐ і҆а́кѡвъ и҆ насы́тисѧ и҆ ѿве́ржесѧ возлю́блен҆ныи. Оу҆ты̀ ᲂу҆толстѣ̀ разши́рѣ, и҆ ѡ҆ста́ви бг҃а сотво́ршаго и҆̀, и҆ ѿстꙋпѝ ѿ́ бг҃а сп҃са своегѡ̀. Прогнѣ́ваша мѧ̀ ѡ҆ чꙋжди́хъ, и҆ в̾ ме́рзостѣхъ свои́хъ прегорчи́ша мѧ. Пожро́ша бѣсово́мъ, а҆ не бг҃ꙋ. бого́мъ и҆́хже невѣ́дѣша, но́вїи секра́тъ прїидо́ша, и҆́хже невѣ́дѣша ѻ҆ц҃ы и҆́хъ. Бг҃а ро́ждьшаго тѧ̀ ѡ҆ста́ви, и҆ забы̀ бг҃а пита́ющаго тѧ̀. И҆ ви́дѣ бг҃ъ, и҆ возревнова̀, и҆ раздражи́сѧ за гнѣ́въ сыно́въ и҆́хъ и҆ дще́рей. И҆ речѐ, ѿвращꙋ̀ лицѐ моѐ ѿ ни́хъ, и҆ покажꙋ̀ что̀ бꙋ́детъ и҆́мъ на послѣ́докъ. ꙗ҆́кѡ ро́дъ развра҆ще́нъ є҆́сть, сы́нове и҆́хже нѣ́сть вѣ́ры в̾ ни́хъ. Ті́и раздражи́ша мѧ не ѡ҆́ бз҃ѣ, прогнѣ́ваша мѧ во и҆́дѡлѣхъ свои́хъ. И҆ а҆́зъ раздражꙋ̀ и҆́хъ не ѡ҆ ꙗ҆зы́цѣхъ, ѡ҆ ꙗ҆зы́цѣхъ же неразꙋ́мливыхъ прогнѣ́ваю и҆́хъ. Ꙗ҆́кѡ ѻ҆́гнь возгори́тсѧ ѿ ꙗ҆́рости моеѧ̀, разжже́тсѧ до а҆́да преи҆спо́днѧгѡ. снѣ́сть зе́млю и҆ жи́та є҆ѧ̀, попали́тъ ѻ҆снова́нїѧ гора́мъ. Соберꙋ̀ на ни́хъ ѕла́ѧ, и҆ стрѣ́лы моѧ̀ сконча́ю в̾ ни́хъ. Та́ѧ ти и҆́мꙋтъ гла́домъ, и҆ снѣдѧ́тъ и҆́хъ пти́цы ᲂу҆грызе́нїемъ го́ркимъ. Зꙋ́бы ѕвѣре́й послю̀ в̾ нѧ̀, съ ꙗ҆́ростїю пресмыка́ющихсѧ по землѝ. Ѿ внѣ̀ безча́дитъ и҆́хъ ме́чь, и҆ ѿ хра́мъ и҆́хъ стра́хъ. Ю҆́ноша съ дв҃ою, с̾сꙋ́щее с̾ соверше́нымъ ста́рцемъ. Рѣ́хъ, разсѣ́ю и҆́хъ, ᲂу҆ста́влю же ѿ чл҃къ па́мѧть и҆́хъ, за гнѣ́въ вра́гъ да не долголѣ́тствꙋютъ. и҆ да не налѧ́гꙋтъ сꙋпоста́ти. Да нерекꙋ́тъ, рꙋка̀ на́ша высока̀, и҆ не гдⷭ҇ь сотворѝ сїѧ̀ всѧ̀. Ꙗ҆́кѡ ꙗ҆зы́къ погꙋби́выи совѣ́тъ є҆́сть, и҆ нѣ́сть в̾ ни́хъ хꙋдо́жества. Несмы́слиша разꙋмѣ́ти сїѧ̀ всѧ̀, да прїи́мꙋтъ во грѧдꙋ́щее лѣ́то. Ка́кѡ пожене́тъ є҆ди́нъ ты́сѧщꙋ, и҆ два̀ дви́гнета тмы̀, а҆́ще не бг҃ъ ѿда́стъ и҆́хъ и҆ гдⷭ҇ь преда́стъ и҆́хъ. Не сꙋ́ть бо бо́зи и҆́хъ, ꙗ҆́кѡ бг҃ъ на́шъ. врази́ же на́ши неразꙋ́мливи. Ѿ виногра́дъ бо содо́мскихъ виногра́дъ и҆́хъ, и҆ лоза̀ и҆́хъ ѿ гомо́рры. Гро́здъ и҆́хъ, гро́здъ же́лчи, гро́здъ го́рести и҆́хъ. Ꙗ҆́рость ѕмїѝ, вино̀ и҆́хъ. и҆ ꙗ҆́рость а҆́спидъ неи҆сцѣ́льна. Не сїѧ́ ли всѧ̀ собра́шасѧ ᲂу҆ менѐ, и҆ запечатлѣ́шасѧ в̾ сокро́вищихъ мои́хъ; Въ де́нь ѿмще́нїѧ воз̾да́мъ, во́ времѧ внегда̀ соблазни́тсѧ нога̀ и҆́хъ. Ꙗ҆́кѡ бли́зъ де́нь поги́бели и҆́хъ, и҆ пред̾ста́ша гото́ваѧ ва́мъ. Ꙗ҆́кѡ сꙋ́дитъ гдⷭ҇ь лю́демъ свои́мъ, и҆ ѡ҆ рабѣ́хъ свои́хъ ᲂу҆моле́нъ бꙋ́детъ. Ви́дѣ бо и҆́хъ разсла́бленны, и҆ и҆ста́ѧвша во́ времѧ, и҆ и҆знемо́гша. И҆ речѐ гдⷭ҇ь, гдѣ̀ сꙋ́ть бо́зи и҆́хъ, и҆́хже ᲂу҆пова́ша на нѧ̀. И҆́хже тꙋ́къ же́ртвъ и҆́хъ ꙗ҆дѧ́сте, и҆ пїѧ́сте вино̀ тре́бъ и҆́хъ; Да воскре́снꙋтъ и҆ помо́гꙋтъ ва́мъ, и҆ бꙋ́дꙋтъ ва́мъ покрови́теле. Ви́дите ви́дите, ꙗ҆́кѡ а҆́зъ є҆́смь, и҆ нѣ́сть бг҃ъ ра́звѣ менѐ. а҆́зъ ᲂу҆бїю̀, и҆ жи́ти сотворю̀, поражꙋ̀, и҆ а҆́зъ и҆сцѣлю̀. и҆ нѣ́сть и҆́же и҆́зметъ ѿ рꙋ́кꙋ мое́ю. =трїо́дь, а҃.= Ꙗ҆́кѡ воздви́гнꙋ на́ нб҃о рꙋ́кꙋ мою̀, и҆ кленꙋ́сѧ десни́цею мое́ю, и҆ рекꙋ̀, живꙋ̀ а҆́зъ во́ вѣки. =в҃.= Ꙗ҆́кѡ по ѡ҆стрю̀ ꙗ҆́кѡ мо́лнїю ме́чь мо́й, и҆ прїи́метъ сꙋ́дъ рꙋка̀ моѧ̀. и҆ возда́мъ ме́сть враго́мъ, и҆ ненави́дѧщимъ мѧ̀ возда́мъ. ᲂу҆пою̀ стрѣ́лы моѧ̀ ѿ́ крове, и҆ ме́чь мо́й снѣ́сть мѧса̀. ѿ́ крове ꙗ҆́звеныхъ, и҆ плѣне́нїѧ, ѿ гла́въ кнѧ́зь ꙗ҆зы́ческихъ. =г҃.= Возвесели́тесѧ нб҃са̀ кꙋ́пнѡ съ ни́мъ, и҆ да покло́нѧтсѧ є҆мꙋ̀ всѝ а҆́нг҃ли бж҃їи. =д҃.= Возвесели́тесѧ ꙗ҆зы́цы с̾ людьмѝ є҆гѡ̀, и҆ да ᲂу҆крѣпѧ́тъ и҆̀ всѝ сн҃ове бж҃їи. =є҃.= Ꙗ҆́кѡ кро́вь сыно́въ свои́хъ мща́етъ, и҆ ѿмсти́тъ и҆ воз̾да́стъ ме́сть враго́мъ, и҆ ненави́дѧщимъ є҆гѡ̀ воз̾да́стъ. =ѕ҃.= И҆ ѡ҆чи́ститъ гдⷭ҇ь зе́млю люде́й свои́хъ. =сла́ва, и҆ ны́нѣ.=

=пѣ́снь, г҃. мл҃тва а҆́ннина. мт҃ре самꙋ́ила пррⷪ҇ка.=

~Оу҆тверди́сѧ срⷣце моѐ ѡ҆́ гдⷭ҇ѣ, воз̾несе́сѧ ро́гъ мо́й ѡ҆́ бз҃ѣ мое́мъ. разши́ришасѧ ᲂу҆ста̀ моѧ̀ на врагѝ моѧ̀, возвесели́хсѧ ѡ҆ спасе́нїи твое́мъ. Ꙗ҆́кѡ нѣ́сть ст҃ъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, и҆ нѣ́сть ст҃ъ па́че тебѐ. Не хвали́тесѧ и҆ не глаго́лите высо́каѧ в̾ горды́ни, ни да и҆зы́детъ велерѣ́чїе и҆з̾ ᲂу҆́стъ ва́шихъ. Ꙗ҆́кѡ бг҃ъ ра́зꙋмовъ гдⷭ҇ь, и҆ бг҃ъ ᲂу҆гото́ваѧ начина́нїѧ своѧ̀. Лꙋ́къ си́льныхъ и҆знемо́же, и҆ не́мощнїи препоѧ́сашасѧ си́лою. =минѣ́ѧ, а҃.= И҆спо́лнь хлѣ́ба лиши́шасѧ, и҆ а҆́лчꙋщїи же прише́льствоваша в̾ зе́млю. =в҃.= Ꙗ҆́кѡ непло́ды родѝ се́дмь, и҆ мно́гаѧ в̾ ча́дѣхъ и҆знемо́же. =г҃.= Гдⷭ҇ь мертви́тъ, и҆ живи́тъ. низво́дитъ во а҆́дъ, и҆ возво́дитъ. =д҃.= Гдⷭ҇ь ᲂу҆бо́житъ и҆ бога́титъ, смирѧ́етъ и҆ вы́ситъ, воз̾ставлѧ́етъ ѿ землѝ ни́ща, и҆ ѿ гно́ища воздвиза́етъ ᲂу҆бо́га. =є҃.= Посади́ти є҆гѡ̀ с̾ могꙋ́щими люді́й, и҆ прⷭ҇то́лъ сла́вы наслѣ́дꙋѧ є҆мꙋ̀. =трїо́дь, а҃.= Даѧ̀ моли́твꙋ молѧ́щемꙋсѧ, и҆ бл҃гослови́лъ є҆́сть лѣ́та пра́веднагѡ. =в҃.= Ꙗ҆́кѡ не ᲂу҆крѣплѧ́етсѧ си́ленъ мꙋ́жь крѣ́постїю свое́ю. гдⷭ҇ь не́мощна сотворѝ сꙋпоста́та є҆гѡ̀, гдⷭ҇ь ст҃ъ. =г҃.= Да нехва́литсѧ премꙋ́дрыи премꙋ́дростїю свое́ю, и҆ да нехва́литсѧ си́льныи си́лою свое́ю, и҆ да нехва́литсѧ бога́тыи бога́тствомъ свои́мъ. =д҃.= Но ѡ҆ се́мъ да хва́литсѧ хвалѧ́исѧ, є҆́же разꙋмѣ́ти и҆ зна́ти гдⷭ҇а, и҆ твори́ти сꙋ́дъ и҆ пра́вдꙋ, посредѣ̀ землѝ. =є҃.= Гдⷭ҇ь взы́де на нб҃са̀, и҆ воз̾гремѣ̀. и҆ то́й сꙋ́дитъ конце́мъ землѝ, пра́веденъ сы́и. =ѕ҃.= И҆ да́стъ крѣ́пость цр҃е́ви на́шемꙋ, и҆ вознесе́тъ ро́гъ хрⷭ҇та̀ своегѡ̀. =сла́ва, и҆ ны́нѣ.=

=пѣ́снь, д҃ ѧ. мл҃тва, ст҃а́гѡ а҆вва́кꙋма пррⷪ҇ка.=

~Гдⷭ҇и ᲂу҆слы́шахъ слꙋ́хъ тво́й, и҆ ᲂу҆боѧ́хсѧ, гдⷭ҇и разꙋмѣ́хъ дѣ́ла твоѧ̀ и҆ ᲂу҆диви́хсѧ. Посредѣ̀ двою̀ живо́тнꙋ позна́нъ бꙋ́деши. внегда̀ приближа́тисѧ лѣ́томъ, позна́нъ бꙋ́де҆ши. внегда̀ прїи́детъ вре́мѧ, ꙗ҆ви́шисѧ. вне҆гда̀ смꙋти́тсѧ дꙋша̀ моѧ̀ во́ гнѣвѣ, ми́лости помѧне́ши. Бг҃ъ ѿ ю҆́га прїи́детъ, и҆ ст҃ы́и и҆з̾ горы̀ присѣ́нныѧ ча́сты. Покры̀ небеса̀ добродѣ́тель є҆гѡ̀, и҆ хвалы̀ є҆гѡ̀ и҆спо́лнь землѧ̀. и҆ сїѧ́нїе є҆гѡ̀ ꙗ҆́кѡ свѣ́тъ бꙋ́детъ. ро́зи в̾ рꙋка́хъ є҆гѡ̀. и҆ положѝ любо́вь держа́внꙋ, крѣ́пости свое́й. Пред̾ лице́мъ є҆гѡ̀ предъи́детъ сло́во, и҆ и҆зы́детъ на́ поле за́пѧтꙋ є҆гѡ̀. ста̀, и҆ под̾ви́жасѧ землѧ̀. призрѣ̀ и҆ раста́ѧшасѧ ꙗ҆зы́цы. Стры́шасѧ го́ры нꙋ́ждею, раста́ѧшасѧ хо́лми вѣ́чнїи. ше́ствїѧ вѣ́чнаѧ и҆́хъ, за трꙋ́дъ ви́дѣша. Селе́нїѧ є҆фїѡ́пскаѧ ᲂу҆боѧ́тсѧ, и҆ кро́вы землѝ мадїа́мскїѧ. Е҆да̀ в̾ рѣка́хъ прогнѣ́ваешисѧ гдⷭ҇и, и҆лѝ в̾ рѣка́хъ ꙗ҆́рость твоѧ̀, лѝ в̾ мо́ри ᲂу҆стремле́нїе твоѐ. Ꙗ҆́кѡ всѧ́деши на конѧ̀ своѧ̀, и҆ є҆́жденїе твоѐ спасе́нїе. Налѧца́ѧ налѧче́ши лꙋ́къ сво́й на ски́петры гл҃етъ гдⷭ҇ь. Рѣка́ми раз̾сѧ́детсѧ землѧ̀, ᲂу҆́зрѧтъ тѧ̀ и҆ поболѧ́тъ лю́дїе. Расточа́ѧ во́ды ше́ствїѧ. да́стъ бе́здна гла́съ сво́й, высота̀ привидѣ́нїѧ своѧ̀. Воз̾дви́жесѧ сл҃нце, и҆ лꙋна̀ ста̀ в̾ чинꙋ̀ свое́мъ. Во свѣ́тъ стрѣ́лы твоѧ̀ по́йдꙋтъ, в̾ блиста́нїи мо́лнїѧ ѻ҆рꙋ́жїи твои́хъ. Преще́нїемъ ᲂу҆ма́лиши зе́млю, и҆ ꙗ҆́ростїю низ̾ложи́ши ꙗ҆зы́ки. И҆з̾ше́лъ є҆сѝ на спасе́нїе люде́й свои́хъ, спастѝ пома́занныѧ своѧ̀ прише́лъ є҆сѝ. =минѣ́ѧ, а҃.= Вложи́лъ є҆сѝ во главы̀ без̾зако́нныхъ сме́рть, воз̾дви́глъ є҆сѝ ᲂу҆́зы, да́же до вы́ѧ в̾ коне́цъ. =в҃.= Раз̾сѣчѐ во и҆зстꙋпле́нїи главы̀ си́льныхъ. стрѧсꙋ́тсѧ в̾ не́й. раз̾ве́рзꙋтъ ᲂу҆зды̀ своѧ̀, ꙗ҆́кѡ снѣда́ѧи ни́щихъ та́й. =г҃.= Воз̾ве́лъ є҆сѝ на́ море конѝ своѧ̀, смꙋща́ющїѧ во́ды мно́ги. =д҃.= Сохрани́хсѧ, и҆ ᲂу҆боѧ́сѧ срⷣце моѐ, ѿ́ гласа моли́твъ ᲂу҆сте́нъ мои́хъ. =є҃.= И҆ вни́де тре́петъ в̾ ко́сти моѧ̀, и҆ во мнѣ̀ смꙋти́сѧ крѣ́пость моѧ̀. =трїо́дь, а҃.= Почі́ю в̾ де́нь печа́ли моеѧ̀, да взы́дꙋ в̾ лю́ди прише́льствїѧ моегѡ̀. =в҃.= Занѐ смо́кви плода̀ несотворѧ́тъ, и҆ небꙋ́детъ ро́да в̾ виногра́дѣхъ. со́лжетъ дѣ́ло ма́слинно, и҆ полѧ̀ не сотворѧ́тъ ꙗ҆́ди. =г҃.= Ѡ҆скꙋдѣ́ша ѻ҆́вцы ѿ пи́щи, и҆ не бꙋ́детъ воло́въ при ꙗ҆́слѣхъ. =д҃.= А҆́зъ же ѡ҆́ гдⷭ҇ѣ воз̾ра́дꙋюсѧ, и҆ воз̾веселю́сѧ ѡ҆́ бз҃ѣ сп҃се мое́мъ. =є҃.= Гдⷭ҇ь бг҃ъ мо́й си́ла моѧ̀, и҆ ᲂу҆чини́тъ но́зѣ моѝ на сверше́нїе. =ѕ҃.= И҆ на высо́каѧ воз̾во́дитъ мѧ, побѣди́ти ми в̾ пѣ́сни є҆гѡ̀. =сла́ва, и҆ ны́нѣ.=

=пѣ́снь, є҃ ѧ. ст҃а́гѡ и҆са́їи проро́ка.=

=Ѿ= ́нощи ᲂу҆́тренюетъ дꙋ́хъ мо́й к̾ тебѣ̀ бж҃е, занѐ свѣ́тъ повелѣ́нїѧ твоѧ̀ на землѝ. Пра́вдѣ наꙋчи́тесѧ живꙋ́щїи на землѝ, преста́ бо нечести́выи, ненаꙋчи́тсѧ пра́вдѣ, на землѝ и҆́стины несотвори́тъ. Да во́зметсѧ нечести́выи, да неви́дитъ сла́вы гдⷭ҇ни. Гдⷭ҇и, высока̀ твоѧ̀ мы́шца, и҆ невѣ́дѣша, разꙋмѣ́вше же постыдѧ́тсѧ. За́висть прїи́метъ лю́ди ненака́занны, и҆ ны́нѣ ѻ҆́гнь сопоста́ты поѧ́стъ. =минѣ́ѧ, а҃.= Гдⷭ҇и бж҃е на́шъ, ми́ръ да́ждь на́мъ, всѧ́бо во́з̾далъ є҆сѝ на́мъ. =в҃.= Гдⷭ҇и бж҃е на́шъ, стѧжи́ ны. гдⷭ҇и ра́звѣ тебѐ и҆но́го невѣ́мы, и҆́мѧ твоѐ и҆мѧнꙋ́емъ. =г҃.= Ме́ртвїи же живота̀ неи́мꙋтъ ви́дѣти, нижѐ вра́чеве воскресѧ́тъ. =д҃.= Сегѡ̀ ра́ди наве́лъ є҆сѝ и҆ погꙋбѝ, и҆ взѧ́тъ всѧ́къ мꙋ́жескъ по́лъ и҆́хъ. =є҃.= Приложѝ и҆́мъ ѕла̀ гдⷭ҇и, приложѝ ѕла̀ сла́внымъ землѝ. =трїо́дь, а҃.= Гдⷭ҇и в̾ печа́ли помѧнꙋ́хомъ тѧ, в̾ печа́ли ма́лѣ наказа́нїе твоѐ на́мъ. =в҃.= И҆ ꙗ҆́кѡ болѧ́щаѧ приближа́етсѧ роди́ти. и҆ в̾ болѣ́зни свое́й вопїѧ́ше, та́кѡ бы́хомъ воз̾лю́бленномꙋ твоемꙋ̀. =г҃.= Стра́ха ра́ди твоегѡ̀ гдⷭ҇и во́ чревѣ прїѧ́хѡмъ, и҆ поболѣ́хѡмъ, и҆ роди́хомъ дꙋ́хъ спасе́нїѧ, є҆го́же сотвори́хомъ на землѝ. =д҃.= Непаде́мсѧ, но падꙋ́тсѧ живꙋ́щїи на землѝ. =є҃.= Воскре́снꙋтъ ме́ртвїи, и҆ воста́нꙋтъ и҆́же во гробѣ́хъ, и҆ воз̾веселѧ́тсѧ и҆́же на землѝ. =ѕ҃.= Роса́ бо ꙗ҆́же ѿ тебѐ и҆сцѣле́нїе и҆́мъ є҆́сть, землѧ́ же нечести́выхъ паде́тъ.

А҆́=ще в̾ собо́рѣ, ѡ҆ста́ви се́й сти́хъ: С=тꙋпа́йте лю́дїе моѝ, вни́дите в̾ клѣ́ть свою̀, затвори́те две́рь свою̀, ᲂу҆кры́йтесѧ в̾ ма́лѣ є҆ли́кѡ є҆ли́кѡ, до́ндеже ми́мѡ и҆́детъ гнѣ́въ гдⷭ҇нь. =сла́ва, и҆ ны́нѣ.=

=пѣ́снь, ѕ҃ ѧ. моли́тва і҆ѡ́ны пррⷪ҇ка.=

=минѣ́ѧ, а҃. В=озопи́хъ в̾ печа́ли мое́й ко́ гдⷭ҇ꙋ бг҃ꙋ моемꙋ̀, и҆ ᲂу҆слы́ша мѧ. =в҃.= И҆́з̾ чрева а҆́дова во́пль мо́й. ᲂу҆слы́шалъ є҆сѝ гла́съ мо́й. ѿве́рглъ мѧ̀ є҆сѝ во глꙋбины̀ срⷣца морска́гѡ, и҆ рѣ́ки ѡ҆быдо́ша мѧ. =г҃.= Всѧ̀ высоты̀ твоѧ̀ и҆ во́лны твоѧ̀ на мнѣ̀ преи҆до́ша. =д҃.= И҆ а҆́зъ рѣ́хъ, ѿве́рженъ бы́хъ ѿ ѻ҆́чїю твое́ю, є҆да̀ приложꙋ̀ призрѣ́ти к̾ цр҃кви ст҃ѣ́й твое́й. =є҃.= Возлїѧ́сѧ вода̀ до дꙋшѝ моеѧ̀, бе́здна ѡ҆бы́де мѧ послѣ́днѧѧ. =трїо́дь, а҃.= Понрѐ глава̀ моѧ̀ в̾ разсѣ́ли го́рскїѧ. снидо́хъ в̾ зе́млю, є҆ѧ́же вереѧ̀ є҆ѧ̀ заклѣ́пы вѣ́чнїи. =в҃.= И҆ да взы́детъ и҆з̾ и҆стлѣ́нїѧ живо́тъ мо́й, к̾ тебѣ̀ гдⷭ҇и бж҃е мо́й. внегда̀ и҆счеза́ше ѿ менѐ дш҃а моѧ̀, гдⷭ҇а помѧнꙋ́хъ. =г҃.= И҆ да прїи́детъ к̾ тебѣ̀ мл҃тва моѧ̀, к̾ цр҃кви ст҃ѣ́й твое́й. =д҃.= Хранѧ́щїи сꙋ́етнаѧ и҆ лжꙋ̀, млⷭ҇ти своѧ̀ ѡ҆ста́виша. =є҃.= А҆́зъ же со́ гласомъ хвале́нїѧ и҆ и҆сповѣ́данїѧ пожрꙋ̀ тебѣ̀. =ѕ҃.= Е҆ли́ка моли́хсѧ, воз̾да́мъ тебѣ̀ во спасе́нїе моѐ гдⷭ҇ви. =сла́ва, и҆ ны́нѣ.=

=пѣ́снь, з҃ ѧ. мл҃тва ст҃ы́хъ трїе́хъ ѻ҆́трокъ.=

~Бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ во́ вѣки. ꙗ҆́кѡ пра́веденъ є҆сѝ ѡ҆ всѣ́хъ, и҆́хже сотвори́лъ є҆сѝ на́мъ. и҆ всѧ̀ дѣ́ла твоѧ̀ и҆́стинна, и҆ пра́ви пꙋтїѐ твоѝ, и҆ всѝ сꙋдѝ твоѝ и҆́стинны. и҆ сꙋдьбы̀ и҆́стинны сотвори́лъ є҆сѝ, по всѧ̀ ꙗ҆́же наведѐ на ны̀, и҆ на́ градъ ст҃ы́и ѻ҆ц҃ъ на́шихъ і҆єрⷭ҇ли́мъ. ꙗ҆́кѡ и҆́стинною и҆ сꙋдо́мъ, наве́лъ є҆сѝ сїѧ̀ всѧ̀ на ны̀ грѣ́хъ ра́ди на́шихъ. ꙗ҆́кѡ согрѣши́хѡмъ, и҆ без̾зако́нновахѡмъ ѿстꙋпи́ти ѿ тебѐ, и҆ прегрѣши́хѡмъ во все́мъ, и҆ за́повѣдей твои́хъ непослꙋ́шахѡмъ. нижѐ соблюдо́хѡмъ, нижѐ сотвори́хѡмъ ꙗ҆́коже заповѣ́да на́мъ, да бл҃гѡ на́мъ бꙋ́детъ. и҆ всѧ̀ ꙗ҆́же сотвори́лъ є҆сѝ на́мъ, и҆ всѧ̀ ꙗ҆́же наведѐ на́мъ, и҆́стиннымъ сꙋдо́мъ сотвори́лъ є҆сѝ. и҆ пре́далъ є҆сѝ на́съ в̾ рꙋ́ки вра́гъ без̾зако́нныхъ, ме́рз̾скихъ ѿстꙋ́пникъ, и҆ царе́ви непра́веднꙋ и҆ лꙋка́внѣйшꙋ па́че всеѧ̀ землѝ. и҆ ны́нѣ нѣ́сть на́мъ ѿве́рсти ᲂу҆́стъ, стꙋ́дъ и҆ поноше́нїе бы́хомъ рабо́мъ твои́мъ и҆ чтꙋ́щимъ тѧ̀. непреда́ждь на́съ доконца̀ и҆́мене твоегѡ̀ ра́ди, и҆ неразорѝ завѣ́та твоегѡ̀, и҆ не ѿста́ви млⷭ҇ть твою̀ ѿ на́съ, а҆враа́ма ра́ди воз̾лю́бленнагѡ ѿ тебѐ, и҆ за и҆саа́ка раба̀ твоегѡ̀, и҆ і҆и҃лѧ ст҃а́гѡ твоегѡ̀. и҆́мже глаго́ла ᲂу҆мно́жити сѣ́мѧ и҆́хъ, ꙗ҆́кѡ ѕвѣ́зды нбⷭ҇ныѧ, и҆ ꙗ҆́кѡ пѣсо́къ в̾скра́й мо́рѧ. ꙗ҆́кѡ влⷣко ᲂу҆ма́лихомсѧ па́че всѣ́хъ ꙗ҆зы́къ, и҆ є҆смы̀ смире́ни по все́й землѝ дне́сь, грѣ́хъ ра́ди на́шихъ. и҆ нѣ́сть во́ времѧ сѐ, кнѧ́зѧ ни пррⷪ҇ка и҆ вожда̀, ни всесож̾же́нїѧ, ни же́ртвы, ни приноше́нїѧ, ни кади́ла, ни мѣ́ста, є҆же пожретѝ пред̾ тобо́ю, и҆ ѡ҆брѣстѝ млⷭ҇ть. но дш҃е́ю сокрꙋ҆ше́нною, и҆ дх҃омъ смире́нномъ да прїѧ́ти бꙋ́демъ. ꙗ҆́кѡ во всесож̾же́нїихъ ѻ҆́внихъ и҆ ю҆́ньчихъ, и҆ ꙗ҆́кѡ во тма́хъ а҆́гнецъ тꙋ́ченъ. та́кѡ да бꙋ́детъ же́ртва на́ша пред̾ тобо́ю дне́сь, и҆ сконча́емъ по тебѣ̀, ꙗ҆́кѡ нѣ́сть стꙋда̀ ᲂу҆пова́ющимъ на тѧ̀. и҆ ны́нѣ воз̾слѣ́дꙋемъ всѣ́мъ срⷣцемъ, и҆ бои́мсѧ тебѐ, и҆ и҆́щемъ лица̀ твоегѡ̀. непосрамѝ на́съ, но сотворѝ с̾ на́ми по ти́хости твое́й, и҆ по мно́жествꙋ ми́лости твоеѧ̀. и҆змѝ на́съ по чꙋдесе́мъ твои́мъ, и҆ да́ждь сла́вꙋ и҆́мени твоемꙋ̀ гдⷭ҇и. и҆ да посрамѧ́тсѧ всѝ ꙗ҆влѧ́ющїи рабо́мъ твои́мъ ѕла́ѧ. и҆ да постыдѧ́тсѧ ѿ всѧ́кїѧ си́лы, и҆ крѣ́пость и҆́хъ сокрꙋши́тсѧ. и҆ разꙋмѣ́ютъ ꙗ҆́кѡ ты̀ є҆сѝ бг҃ъ є҆ди́нъ, и҆ сла́венъ по все́й вселе́ннѣй. и҆ непреста́ша влага́ющїи и҆́хъ слꙋгѝ царе́вы, жгꙋ́ще пе́щь, на́фѳою и҆ смоло́ю, и҆ и҆з̾гре́бьби и҆ ло́зїемъ. =минѣ́ѧ, а҃.= И҆ разлива́шесѧ пла́мень над̾ пе́щїю, на лактѧ̀ четы́редесѧть и҆ де́вѧть. =в҃.= И҆ ѡ҆бы́де и҆ пожжѐ ꙗ҆́же ѡ҆брѣ́те ѡ҆ пе́щи халдѣ́йстѣй. =г҃.= А҆́нг҃лъ же гдⷭ҇нь, сни́де кꙋ́пнѡ со а҆за́рїиною ча́дїю в̾ пе́щь, и҆ и҆стрѧсѐ пла́мень ѻ҆́гненныи ѿ пе́щи. =д҃.= И҆ сотворѝ посре́днее пе́щи, ꙗ҆́кѡ дх҃ъ хла́денъ шꙋмѧ́щь, и҆ неприкоснꙋ́сѧ и҆́хъ ѿ ню́дъ ѻ҆́гнь, ни ѡ҆скорбѝ, ни стꙋжѝ и҆́мъ. =є҃.= Тогда̀ трїѐ ꙗ҆́кѡ є҆ди́нѣми ᲂу҆сты̀ поѧ́хꙋ и҆ бл҃гословлѧ́хꙋ, и҆ сла́влѧхꙋ бг҃а в̾ пещѝ гл҃юще.

=пѣ́снь ст҃ы́хъ трїе́хъ ѻ҆́трокъ.=

=трїо́дь, а҃. Б=л҃гослове́нъ є҆сѝ гдⷭ҇и бж҃е ѻ҆ц҃ъ на́шихъ, и҆ препѣ́тъ и҆ превозноси́мъ во́ вѣки. =в҃.= И҆ бл҃гослове́но и҆́мѧ сла́вы твоеѧ̀ ст҃о́е, и҆ препѣ́то и҆ превозноси́мо во́ вѣки. =г҃.= Бл҃гослове́нъ є҆сѝ в̾ цр҃кви ст҃ы́ѧ сла́вы твоеѧ̀, и҆ препѣ́тъ и҆ превозноси́мъ во́ вѣки. =д҃.= Бл҃гослове́нъ є҆сѝ ви́дѧи бе́здны, сѣдѧ́и на херꙋви́мѣхъ, и҆ препѣ́тъ и҆ превозноси́мъ во́ вѣки. =є҃.= Бл҃гослове́нъ є҆сѝ на прⷭ҇то́лѣ сла́вы црⷭ҇твїѧ твоегѡ̀, и҆ препѣ́тъ и҆ превозноси́мъ во́ вѣки. =ѕ҃.= Бл҃гослове́нъ є҆сѝ на тве́рди небе́снѣй, и҆ препѣ́тыи и҆ превозноси́мыи во́ вѣки. =сла́ва, и҆ ны́нѣ.=

=пѣ́снь, и҃ ѧ. пѣ́нїе ст҃ы́хъ трїе́хъ ѻ҆́трокъ.=

~Бл҃гослови́те всѧ̀ дѣ́ла гдⷭ҇нѧ гдⷭ҇а, по́йте и҆ превозноси́те є҆гѡ̀ во́ вѣки. Бл҃гослови́те а҆́нг҃ли гдⷭ҇ни, нб҃са̀ гдⷭ҇нѧ гдⷭ҇а, по́йте и҆ превозноси́те є҆гѡ̀ во́ вѣки. Бл҃гослови́те во́ды всѧ̀ ꙗ҆́же превы́ше нб҃съ, всѧ̀ си́лы гдⷭ҇нѧ гдⷭ҇а, по́йте и҆ превозноси́те є҆гѡ̀ во́ вѣки. Бл҃гослови́те сл҃нце и҆ мѣ́сѧцъ ѕвѣ́зды нбⷭ҇ныѧ гдⷭ҇а, по́йте и҆ превозноси́те є҆гѡ̀ во́ вѣки. Бл҃гослови́те всѧ́къ до́ждь и҆ роса̀, и҆ всѝ дꙋ́си гдⷭ҇а, по́йте и҆ превозноси́те є҆гѡ̀ во́ вѣки. Бл҃го҆слови́те ѻ҆́гнь и҆ ва́ръ, стꙋ́дь и҆ зно́й гдⷭ҇а, по́йте и҆ превозноси́те є҆гѡ̀ во́ вѣки. =минѣ́ѧ, а҃.= Бл҃гослови́те ро́сы и҆ и҆́ней, ле́ди и҆ мра́зъ гдⷭ҇а, по́йте и҆ превозноси́те є҆гѡ̀ во́ вѣки. =в҃.= Бл҃гослови́те сла́ны и҆ снѣ́зи, но́щи и҆ дні́е гдⷭ҇а, по́йте и҆ превозноси́те є҆гѡ̀ во́ вѣки. =г҃.= Бл҃гослови́те свѣ́тъ и҆ тма̀, мо́лнїѧ и҆ ѻ҆́блацы гдⷭ҇а, по́йте и҆ превозноси́те є҆гѡ̀ во́ вѣки. =д҃.= Бл҃го҆слови́те землѧ̀ го́ры и҆ хо́лми, и҆ всѧ̀ прозѧба́ющаѧ на не́й гдⷭ҇а, по́йте и҆ превозноси́те є҆гѡ̀ во́ вѣки. =є҃.= Бл҃гослови́те и҆сто́чницы морѧ̀ и҆ рѣ́ки, ки́ти и҆ всѧ̀ дви́жꙋщаѧсѧ въ вода́хъ гдⷭ҇а, по́йте и҆ превозноси́҆те є҆гѡ̀ во́ вѣки. =трїо́дь, а҃.= Бл҃гослови́те всѧ̀ пти́цы нбⷭ҇ныѧ, ѕвѣ́рїе и҆ всѝ ско́ти гдⷭ҇а, по́йте и҆ превозноси́те є҆гѡ̀ во́ вѣки. =в҃.= Бл҃гослови́те сн҃ове чл҃честїи. да бл҃гослови́тъ і҆и҃ль гдⷭ҇а, по́йте и҆ превоз҆носи́те є҆гѡ̀ во́ вѣки. =г҃.= Бл҃гослови́те сщ҃е́нницы гдⷭ҇ни, рабѝ гдⷭ҇ни гдⷭ҇а, по́йте и҆ превоз҆носи́те є҆гѡ̀ во́ вѣки. =д҃.= Бл҃гослови́те дꙋ́си и҆ дꙋ́шы пра́ведныхъ, прпⷣбнїи и҆ смире́ннїи срⷣцемъ гдⷭ҇а, по́йте и҆ превозноси́те є҆гѡ̀ во́ вѣки. =є҃.= Бл҃гослови́те, а҆на́нїѧ, а҆за́рїѧ, миса́илъ гдⷭ҇а, по́йте и҆ превозноси́те є҆гѡ̀ во́ вѣки. =ѕ҃.= Бл҃гослови́те а҆пⷭ҇ли, проро́цы, и҆ мч҃нцы гдⷭ҇ни гдⷭ҇а, по́йте и҆ превозноси́те є҆гѡ̀ во́ вѣки. =з҃.= Бл҃гослови́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а. =и҃.= ны́нѣ и҆ при́снѡ и҆ во́ вѣки вѣкѡ́мъ, а҆ми́нь. =ли́къ:= Хва́лимъ бл҃гослови́мъ кла́нѧемсѧ гдⷭ҇ви, пое́мъ и҆ превозно́симъ є҆гѡ̀ во́ вѣки.

=пѣ́снь, ѳ҃ ѧ. прест҃ы́ѧ бцⷣы, є҆́же ѿ лꙋкѝ.=

~Вели́читъ дш҃а моѧ̀ гдⷭ҇а, и҆ воз̾ра́довасѧ дх҃ъ мо́й ѡ҆́ бз҃ѣ сп҃сѣ мое́мъ. Ꙗ҆́кѡ призрѣ̀ на смире́нїе рабы̀ своеѧ̀, се́бо ѿ ны́нѣ блажа́тъ мѧ всѝ ро́ди. Ꙗ҆́кѡ сотворѝ мнѣ̀ вели́чїе си́льныи, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ в̾ ро́дъ и҆ ро́дъ боѧ́щимсѧ є҆гѡ̀. Сотворѝ держа́вꙋ мы́шцею свое́ю, расточѝ го́рдыѧ мы́сли срⷣца и҆́хъ. Низ̾ложѝ си́льныѧ съ прⷭ҇то́лъ, и҆ воз̾несѐ смире́нныѧ, а҆́лчꙋщїѧ и҆спо́лни бла́гъ, и҆ богатѧ́щихсѧ ѿпꙋстѝ тща̀. Воспрїѧ́тъ і҆и҃лѧ ѻ҆́трока своегѡ̀, помѧнꙋ́ти ми́лости, ꙗ҆́коже глаго́ла ко ѻ҆ц҃е́мъ на́шимъ, а҆враа́мꙋ, и҆ сѣ́мени є҆гѡ̀, да́же до́ вѣка.

=пѣ́снь, і҃ ѧ. заха́рїина, ѻ҆ц҃а прⷣтчева.=

=минѣ́ѧ, а҃. Б=л҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ свои́мъ. =в҃.= И҆ воз̾дви́же ро́гъ спасе́нїѧ на́мъ, в̾ домꙋ̀ дв҃довѣ ѻ҆́трока своегѡ̀. =г҃.= Ꙗ҆́коже гл҃а ᲂу҆сты̀ ст҃ы́хъ, є҆́же ѿ́ вѣка пррⷪ҇къ є҆гѡ̀. =д҃.= Спасе́нїе ѿ вра́гъ на́шихъ, и҆ и҆з̾ рꙋ́къ всѣ́хъ ненави́дѧщихъ на́съ. =є҃.= Сотвори́ти млⷭ҇ть со ѻ҆ц҃ы на́шими, и҆ помѧнꙋ́ти завѣ́тъ ст҃ы́и сво́й. =трїо́дь, а҃.= Клѧ́твꙋ ꙗ҆́же клѧ́тсѧ ко а҆враа́мꙋ ѻ҆ц҃ꙋ на́шемꙋ, да́ти на́мъ бе́з̾ страха и҆з̾ рꙋ́къ вра́гъ на́шихъ и҆зба́вльшемсѧ, =в҃.= слꙋжи́ти є҆мꙋ̀ преподо́бїемъ и҆ пра́вдою пред̾ ни́мъ, во всѧ̀ днѝ живота̀ на́шегѡ. =г҃.= И҆ ты̀ ѻ҆троча̀, пррⷪ҇къ вы́шнѧгѡ нарече́шисѧ. пред̾ и҆́деши бо пред̾ лице́мъ гдⷭ҇нимъ, ᲂу҆гото́вати пꙋтѝ є҆гѡ̀. =д҃.= Да́ти ра́зꙋмъ спасе́нїѧ лю́демъ є҆гѡ̀, во ѡ҆ставле́нїе грѣ́хъ на́шихъ, милосе́рдїѧ ра́ди млⷭ҇ти бг҃а на́шегѡ. =є҃.= Въ ни́хже посѣтѝ на́съ восто́къ свы́ше. ꙗ҆ви́тисѧ ꙗ҆́же во тмѣ̀ и҆ сѣ́ни сме́ртнѣй сѣдѧ́щимъ. =ѕ҃.= Напра́вити но́ги на́ша, на пꙋ́ть ми́ренъ. =сла́ва, и҆ ны́нѣ.=

