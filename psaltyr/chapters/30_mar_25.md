~Мцⷭ҇а ма́рта, въ к҃є дн҃ь. ~На бл҃говѣ́щенїе прест҃ы́ѧ бцⷣы. стихо́въ, л҃ѕ.
=припѣ́въ: =А҆=рха́нг҃льскїи гла́съ вопїе́мъ ти чи́стаѧ. ра́дꙋисѧ
ѡ҆бра́дованнаѧ гдⷭ҇ь с̾ тобо́ю.=

~Бж҃е сꙋ́дъ тво́й цр҃е́ви да́ждь, и҆ пра́вдꙋ твою̀ сн҃ꙋ цр҃е́вꙋ.=꙳= Сꙋди́ти
лю́демъ твои́мъ в̾ пра́вдꙋ, и҆ ни́щимъ твои́мъ в̾ сꙋ́дъ. Да воспрїи́мꙋтъ го́ры
ми́ръ люде́й, и҆ хо́лми пра́вдꙋ. Сꙋди́тъ ни́щимъ людьски́мъ, и҆ спасе́тъ сы́ны
ᲂу҆бо́гихъ. И҆ смири́тъ клеветника̀, и҆ пребꙋ́детъ с̾ со́лнцемъ, и҆ пре́жде
лꙋны̀ ро́да родѡ́въ. Бл҃говѣсти́те де́нь ѿ́ дне спасе́нїе бг҃а на́шегѡ.=꙳
=Гдⷭ҇ь да́стъ гл҃ъ бл҃говѣствꙋ́ющимъ си́лꙋ мно́гꙋ, цр҃ь си́лъ возлю́бленнагѡ.
Клѧ́тсѧ гдⷭ҇ь дв҃дꙋ и҆́стинною, и҆ не ѿве́ржетсѧ є҆ѧ̀. Ѿ плода̀ чре́ва твоегѡ̀
посаждꙋ̀ на престо́лѣ твое́мъ. Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ
ка́плющаѧ на́ землю. Гдⷭ҇ь прекло́нь нб҃са̀ и҆ сни́де, и҆ примра́къ под̾ нога́ма
є҆гѡ̀. Ꙗ҆́кѡ и҆збра̀ гдⷭ҇ь сїѡ́на, и҆ и҆зво́ли є҆гѡ̀ в̾ жили́ще себѣ̀.=꙳=
Ѡ҆ст҃и́лъ є҆́сть селе́нїе своѐ вы́шнїи.=꙳= Ꙗ҆зы́ка є҆го́же невѣ́дѧше
ᲂу҆слы́ша. Бг҃ъ посредѣ̀ є҆гѡ̀ и҆ не подви́житсѧ. Бг҃ъ ꙗ҆́вѣ прїи́детъ, бг҃ъ
на́шъ и҆ не премолчи́тъ. Возсїѧ́етъ во́ днехъ є҆гѡ̀ пра́вда, и҆ мно́жество
ми́ра, до́ндеже ѿи́метсѧ лꙋна̀. И҆ ѡ҆блада́етъ ѿ́ морѧ и҆ до́ морѧ, и҆ ѿ рѣ́къ
до коне́цъ вселе́нныѧ. Пред̾ ни́мъ припадꙋ́тъ є҆ѳїѡ́плѧне, и҆ вразѝ є҆гѡ̀
пе́рсть поли́жꙋтъ. Ца́рїе фарсі́йстїи, и҆ ѻ҆́строви да́ры принесꙋ́тъ. Ца́рїе
а҆раві́йстїи и҆ са́ва да́ры приведꙋ́тъ. И҆ покло́нѧтсѧ є҆мꙋ̀ всѝ ца́рїе
зе́мстїи.=꙳= Всѝ ꙗ҆зы́цы порабо́таютъ є҆мꙋ̀, ꙗ҆́кѡ и҆зба́вилъ є҆́сть ни́ща ѿ
си́льна, и҆ ᲂу҆бо́га не бѣ̀ помо́щника. И҆зба́витъ ни́ща и҆ ᲂу҆бо́га, и҆ дш҃а
ᲂу҆бо́гихъ спасе́тъ. Ѿ ли́хвы и҆ ѿ не пра́вды и҆зба́витъ дш҃а и҆́хъ. и҆ че́стно
и҆́мѧ є҆гѡ̀ пред̾ ни́ми. И҆ жи́въ бꙋ́детъ, и҆ да́стсѧ є҆мꙋ̀ ѿ зла́та
а҆раві́йска. И҆ помо́лѧтсѧ ѡ҆ не́мъ всегда̀, ве́сь де́нь бл҃гословѧ́тъ и҆̀.
Бꙋ́детъ ᲂу҆тверже́нїе на землѝ на ве́рхъ го́ръ. И҆ превознесе́тсѧ па́че
лива́на пло́дъ є҆гѡ̀. И҆ процвѣтꙋ́тъ ѿ́ града ꙗ҆́кѡ тра́ва земна́ѧ. Бꙋ́детъ
и҆́мѧ є҆гѡ̀ бл҃гослове́но во́ вѣки. Пре́жде сл҃нца пребыва́етъ и҆́мѧ є҆гѡ̀. И҆
бл҃гословѧ́тсѧ ѡ҆ не́мъ всѧ̀ племена̀ земна́ѧ, всѝ ꙗ҆зы́цы ᲂу҆блажа́тъ є҆гѡ̀.
Бл҃гослове́нъ гдⷭ҇ь бг҃ъ і҆и҃левъ творѧ́и чꙋдеса̀ є҆ди́нъ. И҆ бл҃гослове́но
и҆́мѧ сла́вы є҆гѡ̀ во́ вѣки, и҆ въ вѣ́къ вѣ́ка. И҆ и҆спо́лнитсѧ сла́вы є҆гѡ̀
всѧ̀ землѧ̀ бꙋ́детъ бꙋ́детъ.=꙳ С=ла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.=꙳ И҆=
ны́нѣ и҆ при́снѡ и҆ во́ вѣки вѣкѡ́мъ, а҆ми́нь.=꙳=

~А҆ллилꙋ́їѧ, а҆ллилꙋ́їѧ, сла́ва тебѣ̀ бж҃е.= гⷤ.=

=На бл҃говѣ́щенїе прест҃ы́ѧ бцⷣы. на ѳ҃, пѣ́сни, припѣ́въ: Б=л҃говѣствꙋ́й
землѐ ра́дость ве́лїю, хвали́те нб҃са̀ бж҃їю сла́вꙋ.

