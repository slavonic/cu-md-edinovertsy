=каѳи́сма, в҃. ѱл҃о́мъ дв҃довъ, ѳ҃.=

~И҆сповѣ́мсѧ тебѣ̀ гдⷭ҇и всѣ́мъ срⷣцемъ мои́мъ, повѣ́мъ всѧ̀ чꙋдеса̀ твоѧ̀.
Воз̾ра́дꙋюсѧ и҆ воз̾веселю́сѧ ѡ҆ тебѣ̀, пою̀ и҆́мени твоемꙋ̀ вы́шнїи. Внегда̀
воз̾врати́тисѧ врагꙋ̀ моемꙋ̀ в̾спѧ́ть, и҆знемо́гꙋтъ и҆ поги́бнꙋтъ ѿ лица̀
твоегѡ̀. Ꙗ҆́кѡ сотвори́лъ є҆сѝ сꙋ́дъ мо́й, и҆ прю̀ мою̀. Сѣ́лъ є҆сѝ на
престо́лѣ сꙋдѧ́и пра́вдꙋ, запрети́лъ є҆сѝ ꙗ҆зы́кѡмъ, и҆ поги́бе нечести́выи,
и҆́мѧ є҆гѡ̀ потреби́лъ є҆сѝ въ вѣ́къ, и҆ въ вѣ́къ вѣ́ка. Врагꙋ̀ ѡ҆скꙋдѣ́ша
ѻ҆рꙋ́жїѧ в̾ коне́цъ, и҆ гра́ды разрꙋши́лъ є҆сѝ. Поги́бе па́мѧть є҆гѡ̀ с̾
шꙋ́момъ, и҆ гдⷭ҇ь пребыва́етъ во́ вѣки. Оу҆гото́ва на сꙋ́дъ престо́лъ сво́й, и҆
то́й сꙋ́дитъ вселе́ннѣй въ пра́вдꙋ. Сꙋ́дитъ лю́демъ в̾ пра́вдꙋ. И҆ бы́сть гдⷭ҇ь
прибѣ́жище ᲂу҆бо́гомꙋ, помо́щникъ во́ бл҃го вре́мѧ в̾ печа́лѣхъ. И҆ да
ᲂу҆пова́ютъ на тѧ̀ зна́ющїи и҆́мѧ твоѐ, ꙗ҆́кѡ не ѡ҆ста́вилъ є҆сѝ взыска́ющихъ
тѧ̀ гдⷭ҇и. По́йте гдⷭ҇ви живꙋ́щемꙋ въ сїѡ́нѣ, воз̾вѣсти́те во ꙗ҆зы́цѣхъ
начина́нїѧ є҆гѡ̀. Ꙗ҆́кѡ взыска́ѧи кро́ви и҆́хъ помѧнꙋ̀, не забы̀ зва́нїѧ
ᲂу҆бо́гихъ. Поми́лꙋй мѧ гдⷭ҇и, ви́ждь смире́нїе моѐ ѿ вра́гъ мои́хъ. Возносѧ́и
мѧ ѿ вра́тъ сме́ртныхъ, ꙗ҆́кѡ да воз̾вѣщꙋ̀ всѧ̀ хвалы̀ твоѧ̀, во вратѣ́хъ дще́ри
сїѡ́нѧ. Воз̾ра́дꙋемсѧ ѡ҆ спасе́нїи твое́мъ, ᲂу҆глѣбо́ша ꙗ҆зы́цы в̾ па́гꙋбѣ,
ю҆́же сотвори́ша. Въ сѣ́ти се́й ю҆́же с̾кры́ша, ᲂу҆вѧ́зе нога̀ и҆́хъ. Зна́емъ
є҆́сть гдⷭ҇ь сꙋдьбы̀ творѧ̀, въ дѣ́лѣхъ рꙋ́кꙋ свое́ю ᲂу҆вѧ́зе грѣ́шникъ. Да
воз̾вратѧ́тсѧ грѣ́шницы во а҆́дъ, всѝ ꙗ҆зы́цы забыва́ющїи бг҃а. Ꙗ҆́кѡ не до
конца̀ забве́нъ бꙋ́детъ ни́щїи, терпѣ́нїе ᲂу҆бо́гихъ не поги́бнетъ до конца̀.
Воскрⷭ҇нѝ гдⷭ҇и, да не крѣпи́тсѧ чл҃къ. да сꙋ́дѧтсѧ ꙗ҆зы́цы пред̾ тобо́ю.
Поста́ви гдⷭ҇и законода́вца над̾ ни́ми, да разꙋмѣ́ютъ ꙗ҆зы́цы, ꙗ҆́кѡ чл҃цы
сꙋ́ть. Въскꙋ́ю гдⷭ҇и ѿстоѧ̀ дале́че; пре́зриши во́ благо вре́мѧ въ печа́лѣхъ. Въ
го́рдости нечести́вагѡ воз̾гара́етсѧ ни́щїи, ᲂу҆вѧза́ютъ в̾ совѣ́тѣхъ, ꙗ҆́же
помышлѧ́ютъ. Ꙗ҆́кѡ хвали́мь є҆́сть грѣ́шныи в̾ по́хотѣхъ дш҃и своеѧ̀, и҆
ѡ҆би́дѧи бл҃гослови́мъ. Раз̾дражѝ гдⷭ҇а грѣ́шныи, по мно́жествꙋ гнѣ́ва своегѡ̀
не взы́щетъ. Нѣ́сть бг҃а пред̾ ни́мъ, ѡ҆сквернѧ́ютсѧ пꙋтїѐ є҆гѡ̀ на всѧ́ко
вре́мѧ. Ѿе́млютсѧ сꙋдьбы̀ твоѧ̀ ѿ лица̀ є҆гѡ̀. всѣ́мъ врагѡ́мъ свои́мъ
ѡ҆долѣ́етъ. Рече́ бо въ се́рдцы свое́мъ, не подви́жꙋсѧ ѿ́ рода в̾ ро́дъ без̾
ѕла̀. Е҆мꙋ́же клѧ́твы ᲂу҆ста̀ є҆гѡ̀ по́лна сꙋ́ть, и҆ го́рести и҆ льстѝ, под̾
ꙗ҆зы́кѡмъ є҆гѡ̀ трꙋ́дъ и҆ болѣ́знь. Присѣди́тъ въ ла́ѧтелехъ съ бога́тыми, в̾
та́йныхъ ᲂу҆би́ти непови́ннаго. Ѻ҆́чи є҆гѡ̀, на ни́щагѡ призира́етѣ, лови́тъ в̾
та́йныхъ, ꙗ҆́кѡ ле́въ во ѡ҆гра́дѣ свое́й. Лови́тъ восхи́тити ᲂу҆бо́гагѡ,
восхи́тити ни́щагѡ внегда̀ привлещѝ и҆̀. Въ сѣ́ти свое́й смири́тъ и҆̀,
преклони́тсѧ и҆ паде́тъ, є҆гда̀ ᲂу҆долѣ́етъ ᲂу҆бо́гимъ. Рече́ бо в̾ срⷣцы
свое́мъ, забы̀ бг҃ъ, ѿвратѝ лицѐ своѐ, да не ви́дитъ до конца̀. Воскрⷭ҇нѝ
гдⷭ҇и бж҃е мо́й, да воз̾несе́тсѧ рꙋка̀ твоѧ̀, не забꙋ́ди ни́щихъ свои́хъ до
конца̀. Чесѡ̀ ра́ди прогнѣ́ва нечести́выи бг҃а; рече́ бо в̾ срⷣцы свое́мъ, не
взы́щетъ. Ви́диши, ꙗ҆́кѡ ты̀ болѣ́знь и҆ ꙗ҆́рость смотрѧ́еши, да пре́данъ
бꙋ́детъ въ рꙋ́цѣ твоѝ. Тебѣ̀ ѡ҆ста́вленъ є҆́сть ни́щїи, си́рꙋ ты̀ бꙋ́ди
помо́щникъ. Сокрꙋшѝ мы́шцꙋ грѣ́шномꙋ и҆ лꙋка́вомꙋ. взы́щетсѧ грѣ́хъ є҆гѡ̀, и҆
не ѡ҆брѧ́щетсѧ. Гдⷭ҇ь цр҃ь во́ вѣки, и҆ в̾ вѣ́къ вѣ́ка. поги́бнете ꙗ҆зы́цы ѿ
землѝ є҆гѡ̀. Жела́нїе ᲂу҆бо́гихъ ᲂу҆слы́шалъ є҆сѝ гдⷭ҇и, ᲂу҆гото́ванїе срⷣца
и҆́хъ внѧ́тъ ᲂу҆́хо твоѐ. Сꙋдѝ си́рꙋ и҆ смире́нꙋ, да не приложи́тъ пото́мъ
велича́тисѧ человѣ́къ на землѝ.

=ѱл҃о́мъ дв҃довъ, і҃.=

~На́ гдⷭ҇а ᲂу҆пова́хъ, ка́кѡ рече́тъ дш҃и мое́й, превита́й по гора́мъ ꙗ҆́кѡ
пти́ца. Ꙗ҆́кѡ сѐ грѣ́шницы налѧко́ша лꙋ́къ, ᲂу҆гото́ваша стрѣ́лы в̾ тꙋ́лѣ,
сострѣлѧ́ти во́ мрацѣ пра́выѧ срⷣцемъ. Занѐ ꙗ҆́же ты̀ совершѝ, ѻ҆нѝ
разрꙋши́ша, пра́ведникъ же что̀ сотворѝ; гдⷭ҇ь въ цр҃кви ст҃ѣ́й свое́й. Гдⷭ҇ь
на́ нб҃си прⷭ҇то́лъ є҆гѡ̀. Ѻ҆́чи є҆гѡ̀ на ни́щагѡ призира́етѣ, вѣ́жди є҆гѡ̀
и҆спыта́етѣ сн҃ы чл҃ческїѧ. Гдⷭ҇ь и҆спыта́етъ пра́веднаго, и҆ нечести́ваго.
любѧ́и же не пра́вдꙋ, ненави́дитъ свою̀ дш҃ꙋ. Ѡ҆дожди́тъ на грѣ́шники сѣ́ти,
ѻ҆́гнь и҆ жꙋ́пелъ и҆ дꙋ́хъ бꙋ́ренъ, ча́сть ча́ша и҆́хъ. Ꙗ҆́кѡ пра́веденъ гдⷭ҇ь,
и҆ пра́вдꙋ возлюбѝ, пра́ваѧ ви́дѣ лицѐ є҆гѡ̀.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, а҃і.=

~Спаси́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбныи, ꙗ҆́кѡ ᲂу҆ма́лишасѧ и҆́стины ѿ
сн҃о́въ чл҃ческихъ. Сꙋ́етнаѧ глаго́ла ко́ждо ко и҆́скренемꙋ своемꙋ̀. ᲂу҆стны̀
льсти́выѧ в̾ срⷣцы, и҆ въ срⷣцы гл҃аша ѕла́ѧ. Потреби́тъ гдⷭ҇ь всѧ̀ ᲂу҆стны̀
льсти́выѧ, ꙗ҆зы́къ велерѣ́чивъ. Ре́кшаѧ, ꙗ҆зы́къ на́шъ воз̾вели́чимъ. ᲂу҆стны̀
на́ша при на́съ сꙋ́ть, кто̀ на́мъ гдⷭ҇ь є҆́сть; Стра́сти ра́ди ни́щихъ и҆
воз̾дыха́нїѧ ᲂу҆бо́гихъ, нн҃ѣ воскрⷭ҇нꙋ̀ гл҃етъ гдⷭ҇ь. Положꙋ́сѧ во спасе́нїе,
не ѡ҆бинꙋ́ѧсѧ ѡ҆ не́мъ. Словеса̀ гдⷭ҇нѧ, словеса̀ чи́ста. сребро̀ раждьже́но
и҆скꙋше́но землѝ, ѡ҆чище́но седмери́цею. Ты̀ гдⷭ҇и сохрани́ши ны̀ и҆ соблюде́ши
ны̀ ѿ́ рода сегѡ̀, и҆ во́ вѣки. Ѻ҆́крестъ нечести́вїи хо́дѧтъ, по высотѣ̀
твое́й ᲂу҆мно́жилъ є҆сѝ сн҃ы чл҃ческїѧ.

=ѱл҃о́мъ дв҃довъ, в҃і.=

~Доко́лѣ гдⷭ҇и забꙋ́деши мѧ до конца̀; доко́лѣ ѿвраща́еши лицѐ своѐ ѿ менѐ;
Доко́лѣ положꙋ̀ совѣ́ты в̾ дш҃и мое́й, болѣ́зни в̾ срⷣцы мое́мъ де́нь и҆ но́щь;
Доко́лѣ воз̾несе́тсѧ вра́гъ мо́й на мѧ̀. при́зри и҆ ᲂу҆слы́ши мѧ гдⷭ҇и бж҃е
мо́й. Просвѣтѝ ѻ҆́чи моѝ, да некогда̀ ᲂу҆снꙋ̀ въ сме́рть, да некогда̀ рече́тъ
вра́гъ мо́й ᲂу҆крѣпи́хсѧ на́нь. Стꙋжа́ющїи ми воз̾ра́дꙋютсѧ, а҆́ще сѧ
под̾ви́жꙋ, а҆́зъ же на ми́лость твою̀ ᲂу҆пова́хъ. Воз̾ра́дꙋетсѧ срⷣце моѐ, ѡ҆
спасе́нїи твое́мъ. воспою̀ гдⷭ҇ви бл҃годѣ́ѧвшемꙋ мнѣ̀, и҆ пою̀ и҆́мени гдⷭ҇ню
вы́шнемꙋ.

=ѱл҃о́мъ дв҃довъ, г҃і.=

~Речѐ безꙋ́менъ въ срⷣцы свое́мъ, нѣ́сть бг҃ъ. Растлѣ́ша и҆ ѡ҆мрази́шасѧ въ
начина́нїихъ, нѣ́сть творѧ́и бл҃госты́ни. Гдⷭ҇ь съ нб҃сѐ прини́че на́ сн҃ы
чл҃ческїѧ, ви́дѣти, а҆́ще є҆́сть разꙋмѣва́ѧи, и҆лѝ взыска́ѧи бг҃а; Всѝ
ᲂу҆клони́шасѧ, вкꙋ́пѣ неключи́ми бы́ша. нѣ́сть творѧ́и бл҃госты́ню, нѣ́сть до
є҆ди́нагѡ. Ни лѝ разꙋмѣ́ютъ всѝ дѣ́лающїи без̾зако́нїе, снѣда́ющїи лю́ди
моѧ̀ в̾ хлѣ́ба мѣ́стѡ. Гдⷭ҇а не призва́ша. та́мѡ ᲂу҆боѧ́шасѧ стра́ха, и҆дѣ́же не
бѣ̀ стра́ха. Ꙗ҆́кѡ гдⷭ҇ь в̾ ро́дѣ пра́ведныхъ. совѣ́тъ ни́щагѡ посрами́сте,
гдⷭ҇ь же ᲂу҆пова́нїе є҆гѡ̀ є҆́сть. Кто̀ да́стъ ѿ сїѡ́на спасе́нїе
і҆зра́илево; Внегда̀ воз̾врати́тъ гдⷭ҇ь плѣне́нїе люде́й свои́хъ, воз̾ра́дꙋетсѧ
і҆а́кѡвъ, и҆ воз̾весели́тсѧ і҆зра́иль.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, д҃і.=

~Гдⷭ҇и, кто̀ ѡ҆бита́етъ в̾ жили́щи твое́мъ; лѝ кто̀ всели́тсѧ во ст҃ꙋ́ю го́рꙋ
твою̀; Ходѧ́и без̾ поро́ка, и҆ дѣ́лаѧи пра́вдꙋ. гл҃ѧи и҆́стинꙋ въ срⷣцы свое́мъ,
и҆́же не ᲂу҆льстѝ ꙗ҆зы́кѡмъ свои́мъ. И҆ не сотворѝ и҆́скренемꙋ своемꙋ̀ ѕла̀,
и҆ поноше́нїѧ не прїѧ́тъ на бли́жнїѧ своѧ̀. Оу҆ничиже́нъ є҆́сть пред̾ ни́мъ
лꙋка́выи, боѧ́щїѧжесѧ гдⷭ҇а сла́витъ. Клены́исѧ и҆́скренемꙋ своемꙋ̀, и҆ не
ѿмета́ѧсѧ. сребра̀ своегѡ̀ не да́стъ въ ли́хвꙋ, и҆ мзды̀ на непови́нныхъ
непрїѧ́тъ. Творѧ́и сїѧ̀, не подви́житсѧ во́ вѣки.

=ѱл҃о́мъ дв҃довъ, є҃і.=

~Сохрани́ мѧ гдⷭ҇и, ꙗ҆́кѡ на тѧ̀ ᲂу҆пова́хъ. рѣ́хъ гдⷭ҇ви, гдⷭ҇ь мо́й є҆сѝ
ты̀, ꙗ҆́кѡ бл҃ги́хъ мои́хъ не тре́бꙋеши. Ст҃ы́мъ и҆́же сꙋ́ть на землѝ є҆гѡ̀,
ᲂу҆дивѝ гдⷭ҇ь всѧ̀ хотѣ́нїѧ своѧ̀ в̾ ни́хъ. Оу҆мно́жишасѧ не́мощи и҆́хъ, по
си́хъ ᲂу҆скори́ша. Не соберꙋ̀ собо́ры и҆́хъ ѿ крові́й, ни помѧнꙋ́ же и҆ме́нъ
и҆́хъ ᲂу҆стна́ма мои́ма. Гдⷭ҇ь ча́сть достоѧ́нїѧ моегѡ̀, и҆ ча́ши моеѧ̀. ты̀
є҆сѝ ᲂу҆строѧ́и достоѧ́нїе моѐ мнѣ̀. Ю҆́жа допадо́ша мѝ в̾ держа́вныхъ мнѣ̀.
и҆́бо достоѧ́нїе моѐ держа́вно є҆́сть мнѣ̀. Бл҃гословлю̀ гдⷭ҇а вразꙋми́вшаго
мѧ̀, є҆ще́ же и҆ до́ нощи показа́ мѧ ᲂу҆тро́ба моѧ̀. Пред̾зрѣ́хъ гдⷭ҇а предо
мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да́сѧ не подви́жꙋ. Сегѡ̀ ра́ди
воз̾весели́сѧ срⷣце моѐ, и҆ воз̾ра́довасѧ ꙗ҆зы́къ мо́й, є҆ще́ же и҆ пло́ть моѧ̀
всели́тсѧ на ᲂу҆пова́нїе. Ꙗ҆́кѡ не ѡ҆ста́виши дш҃ꙋ мою̀ во а҆́дѣ, ни да́си же
прпⷣбномꙋ своемꙋ̀ ви́дѣти и҆стлѣ́нїѧ. Сказа́лъ ми є҆сѝ пꙋтѝ живота̀.
и҆спо́лниши мѧ̀ весе́лїѧ с̾ лице́мъ твои́мъ. красота̀ в̾ десни́цѣ твое́й в̾
коне́цъ.

=ѱл҃о́мъ дв҃довъ, ѕ҃і.=

~Оу҆слы́ши гдⷭ҇и пра́вдꙋ мою̀, воньмѝ моле́нїе моѐ. Внꙋшѝ мл҃твꙋ мою̀, не
во ᲂу҆стна́хъ льсти́выхъ. Ѿ лица̀ твоегѡ̀ сꙋдьба̀ моѧ̀ и҆зы́детъ, ѻ҆́чи моѝ да
ви́дитѣ пра́воты. И҆скꙋси́лъ є҆сѝ срⷣце моѐ, посѣти́лъ є҆сѝ но́щїю.
и҆скꙋси́лъ мѧ є҆сѝ, и҆ не ѡ҆брѣ́тесѧ во мнѣ̀ не пра́вда. Ꙗ҆́кѡ да не воз̾гл҃ютъ
ᲂу҆ста̀ моѧ̀ дѣ́лъ чл҃ческихъ. за словеса̀ ᲂу҆сте́нъ твои́хъ, а҆́зъ сохрани́хъ
пꙋтѝ же́стоки. Совершѝ стопы̀ моѧ̀ в̾ стезѧ́хъ твои́хъ, да не подви́жꙋтсѧ
стопы̀ моѧ̀. А҆́зъ воз̾ва́хъ ꙗ҆́кѡ ᲂу҆слы́ша мѧ̀ бж҃е. приклонѝ ᲂу҆́хо твоѐ
мнѣ̀, и҆ ᲂу҆слы́ши гл҃ы моѧ̀. Оу҆дивѝ млⷭ҇ти твоѧ̀, спаса́ѧи ᲂу҆пова́ющихъ на
тѧ̀. Ѿ проти́вѧщихсѧ десни́цѣ твое́й, сохрани́ мѧ гдⷭ҇и ꙗ҆́кѡ зѣ́ницꙋ ѻ҆́ка. Въ
кро́вѣ крилꙋ̀ твое́ю покры́еши мѧ̀, ѿ лица̀ нечести́выхъ ѡ҆стра́стьшихъ мѧ̀.
Вразѝ моѝ дш҃ꙋ мою̀ ᲂу҆держа́ша, тꙋ́къ сво́й затвори́ша, ᲂу҆ста̀ и҆́хъ
глаго́лаша горды́ню. И҆згонѧ́щїи мѧ̀ ны́нѣ ѡ҆быдо́ша мѧ̀, ѻ҆́чи своѝ
воз̾ложи́ша ᲂу҆клони́ти на́ землю. Ѡ҆бьѧ́ша мѧ ꙗ҆́кѡ ле́въ гото́въ на́ ловъ, и҆
ꙗ҆́кѡ ски́менъ ѡ҆бита́ѧ въ сокро́вищихъ. Воскрⷭ҇нѝ гдⷭ҇и пред̾варѝ ѧ҆̀, и҆
запнѝ и҆́мъ. и҆змѝ дш҃ꙋ мою̀ ѿ нечести́выхъ, ѻ҆рꙋ́жїѧ твоѧ̀, ѿ вра́гъ рꙋ́къ
твои́хъ. Гдⷭ҇и ѿма́ль ѿ землѝ, раздѣлѝ ѧ҆̀ в̾ животѣ̀ и҆́хъ. и҆ сокрове́нныхъ
твои́хъ и҆спо́лнисѧ ᲂу҆тро́ба и҆́хъ. Насы́тишасѧ сн҃о́въ, и҆ ѡ҆ста́виша
ѡ҆ста́нки млⷣнцемъ свои́мъ. А҆́зъ же пра́вдою ꙗ҆влю́сѧ лицꙋ̀ твоемꙋ̀, насы́щꙋсѧ
внегда̀ ꙗ҆ви́т̾мисѧ сла́ва твоѧ̀.

=сла́ва, и҆ ны́нѣ. А҆=ллилꙋ́їѧ,= гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

