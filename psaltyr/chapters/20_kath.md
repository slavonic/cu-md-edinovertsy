=каѳи́сма , к҃ . ѱл҃о́мъ дв҃довъ , рм҃г .=

~Бл҃гослове́нъ гдⷭ҇ь бг҃ъ мо́й , наꙋча́ѧ рꙋ́цѣ моѝ на ѡ҆полче́нїе , и҆ пе́рсты моѧ̀ на́ брань . Млⷭ҇ть моѧ̀ и҆ прибѣ́жище моѐ . застꙋ́пникъ мо́й и҆ и҆зба́витель мо́й . защи́титель мо́й и҆ на́нь ᲂу҆пова́хъ , повинꙋ́ѧи лю́ди моѧ̀ под̾ мѧ̀ . Гдⷭ҇и что̀ є҆́сть человѣ́къ , ꙗ҆́кѡ сказа́лсѧ є҆сѝ є҆мꙋ̀ ; лѝ сн҃ъ человѣ́чь , ꙗ҆́кѡ вмѣнѧ́еши и҆̀ ; Чл҃къ сꙋетѣ̀ ᲂу҆подо́бисѧ , дні́е є҆гѡ̀ ꙗ҆́кѡ сѣ́нь прехо́дѧтъ . Гдⷭ҇и прекло́нь нб҃са̀ и҆ сни́ди , косни́сѧ гора́мъ и҆ воз̾ды́мѧтсѧ . Блеснѝ мо́лнїю , и҆ раз̾жене́ши и҆́хъ . послѝ стрѣ́лы твоѧ̀ , и҆ смꙋти́ши и҆́хъ . Послѝ рꙋ́кꙋ твою̀ свы́ше , и҆зми́ мѧ и҆ и҆зба́ви мѧ ѿ во́дъ мно́гъ , ѿ рꙋ́къ сыно́въ чꙋжи́хъ . И҆́хже ᲂу҆ста̀ глаго́лаша сꙋетꙋ̀ , и҆ десни́ца и҆́хъ десни́ца не пра́вды . Бж҃е пѣ́снь но́вꙋ воспою̀ тебѣ̀ , во ѱалты́ри десѧтострꙋ́ннѣмъ пою̀ тебѣ̀ . Даю́щемꙋ спасе́нїе цр҃е́мъ , и҆збавлѧ́ющемꙋ дв҃да раба̀ своегѡ̀ , ѿ ѻ҆рꙋ́жїѧ лю́та . И҆зба́ви мѧ и҆ и҆зми́ мѧ и҆з̾ рꙋкѝ сыно́въ чꙋжи́хъ . и҆́хже ᲂу҆ста̀ гл҃аша сꙋетꙋ̀ , и҆ десни́ца и҆́хъ , десни́ца не пра́вды . И҆́хже сы́нове и҆́хъ , ꙗ҆́кѡ новосажде́нна водрꙋже́на въ ю҆́ности свое́й . дще́рѧ и҆́хъ ᲂу҆до́брены , преꙋкра́шены ꙗ҆́кѡ подо́бїе цр҃кве . Храни́лища и҆́хъ и҆спо́лнь , ѿрыга́юща ѿ сїѧ̀ во ѻ҆́нꙋ . ѻ҆вца̀ и҆́хъ многопло́дны , мно́жащїѧсѧ во и҆схо́дищихъ свои́хъ . воло́ве и҆́хъ то́лсти . Нѣ́сть паде́нїѧ гра́дежꙋ , ни прохо́да , ни во́плѧ в̾ стогна́хъ и҆́хъ . Оу҆блажи́ша лю́ди , и҆́мже сїѧ̀ сꙋ́ть . бл҃же́ни лю́дїе , и҆́мже гдⷭ҇ь бг҃ъ и҆́хъ ;

=ѱл҃о́мъ дв҃довъ , рм҃д .=

~Вознесꙋ́ тѧ бж҃е мо́й , цр҃ю мо́й , и҆ бл҃гословлю̀ и҆́мѧ твоѐ в̾ вѣ́къ , и҆ в̾ вѣ́къ вѣ́ка . На всѧ́къ де́нь бл҃гословлю́ тѧ , и҆ восхвалю̀ и҆́мѧ твоѐ в̾ вѣ́къ , и҆ в̾ вѣ́къ вѣ́ка . Ве́лїи гдⷭ҇ь , и҆ хва́ленъ ѕѣлѡ̀ , и҆ вели́чїю є҆гѡ̀ нѣ́сть конца̀ . Ро́дъ и҆ ро́дъ восхва́лѧтъ дѣ́ла твоѧ̀ , и҆ си́лꙋ твою̀ воз̾вѣстѧ́тъ . Великолѣ́пїе сла́вы ст҃ы́ни твоеѧ̀ воз̾гл҃ютъ , и҆ чꙋдеса̀ твоѧ̀ повѣ́дѧтъ . И҆ си́лꙋ стра́шныхъ твои́хъ рекꙋ́тъ , и҆ вели́чїе твоѐ повѣ́дѧтъ . Па́мѧть мно́жества бл҃гости твоеѧ̀ ѿры́гнꙋтъ , и҆ пра́вдою твое́ю воз̾ра́дꙋютсѧ . Ще́дръ и҆ ми́лостивъ гдⷭ҇ь , долготерпѣли́въ и҆ многоми́лостивъ . Бл҃гъ гдⷭ҇ь всѧ́ческимъ , и҆ щедро́ты є҆гѡ̀ на всѣ́хъ дѣ́лѣхъ є҆гѡ̀ . Да и҆сповѣ́дѧтсѧ тебѣ̀ гдⷭ҇и всѧ̀ дѣ́ла твоѧ̀ , и҆ прпⷣбнїи твоѝ да бл҃гословѧ́тъ тѧ̀ . Сла́вꙋ црⷭ҇твїѧ твоегѡ̀ рекꙋ́тъ , и҆ си́лꙋ твою̀ воз̾гл҃ютъ . Сказа́ти сн҃овѡ́мъ чл҃ческимъ си́лꙋ твою̀ , и҆ сла́вꙋ великолѣ́пїѧ црⷭ҇твїѧ твоегѡ̀ . Црⷭ҇тво твоѐ црⷭ҇тво всѣ́хъ вѣ́къ , и҆ влⷣчество твоѐ во всѧ́комъ ро́дѣ и҆ ро́дѣ . Вѣ́ренъ гдⷭ҇ь во всѣ́хъ словесѣ́хъ свои́хъ , и҆ прпⷣбенъ во всѣ́хъ дѣ́лѣхъ свои́хъ . Под̾є́млетъ гдⷭ҇ь всѧ̀ низ̾па́дающїѧ , и҆ и҆справлѧ́етъ всѧ̀ низ̾ве́рженныѧ . Ѻ҆́чи всѣ́хъ на тѧ̀ ᲂу҆пова́ютъ , и҆ ты̀ дае́ши и҆́мъ пи́щꙋ во́ благо вре́мѧ . Ѿверза́еши ты̀ рꙋ́кꙋ твою̀ , и҆ насыща́еши всѧ́ко живо́тно бл҃говоле́нїѧ . Пра́веденъ гдⷭ҇ь во всѣ́хъ пꙋте́хъ свои́хъ , и҆ прпⷣбенъ во всѣ́хъ дѣ́лѣхъ свои́хъ . Бли́зъ гдⷭ҇ь всѣ́мъ призыва́ющимъ и҆̀ , всѣ́мъ призыва́ющимъ и҆̀ вои́стинꙋ . Во́лю боѧ́щихсѧ є҆гѡ̀ сотвори́тъ , и҆ моли́твꙋ и҆́хъ ᲂу҆слы́шитъ , и҆ спасе́тъ и҆́хъ . Храни́тъ гдⷭ҇ь всѧ̀ лю́бѧщїѧ є҆гѡ̀ , и҆ всѧ̀ грѣ́шники потреби́тъ . Хвалꙋ̀ гдⷭ҇ню воз̾гл҃ютъ ᲂу҆ста̀ моѧ̀ , и҆ да бл҃гослови́тъ всѧ́ка пло́ть и҆́мѧ ст҃о́е є҆гѡ̀ в̾ вѣ́къ , и҆ в̾ вѣ́къ вѣ́ка .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , рм҃є .=

~Хвалѝ дш҃е моѧ̀ гдⷭ҇а , восхвалю̀ гдⷭ҇а в̾ животѣ̀ мое́мъ , пою̀ бг҃ꙋ моемꙋ̀ до́ндеже є҆́смь . Не надѣ́йтесѧ на́ кнѧзи , на́ сн҃ы чл҃ческїѧ , в̾ ни́хже нѣ́сть спасе́нїѧ . И҆зы́детъ дꙋ́хъ є҆гѡ̀ , и҆ воз̾врати́тсѧ въ зе́млю свою̀ , въ то́й де́нь поги́бнꙋтъ всѧ̀ помышле́нїѧ є҆гѡ̀ . Бл҃же́нъ є҆мꙋ́же бг҃ъ і҆а́кѡвль помо́щникъ є҆гѡ̀ , ᲂу҆пова́нїе є҆гѡ̀ на́ гдⷭ҇а бг҃а своегѡ̀ . Сотво́ршаго нб҃о и҆ зе́млю , мо́ре и҆ всѧ̀ ꙗ҆́же в̾ ни́хъ . Хранѧ́щаго и҆́стинꙋ в̾ вѣ́къ , творѧ́щаго сꙋ́дъ ѡ҆би́димымъ , даю́щаго пи́щꙋ а҆́лчꙋщимъ . Гдⷭ҇ь рѣши́тъ ѡ҆кова́нныхъ . гдⷭ҇ь ᲂу҆мꙋдрѧ́етъ слѣпца̀ . гдⷭ҇ь воз̾во́дитъ низ̾ве́рженныѧ . гдⷭ҇ь лю́битъ пра́ведники . Гдⷭ҇ь храни́тъ прише́льца , си́ра и҆ вдовꙋ̀ прїе́млетъ , и҆ пꙋ́ть грѣ́шныхъ погꙋби́тъ . Воцр҃и́тсѧ гдⷭ҇ь во́ вѣки , бг҃ъ тво́й сїѡ́не в̾ ро́дъ и҆ ро́дъ .

=ѱл҃о́мъ дв҃довъ , рм҃ѕ .=

~Хвали́те гдⷭ҇а , ꙗ҆́кѡ бл҃гъ ѱл҃о́мъ бг҃ови на́шемꙋ , да наслади́тсѧ хвале́нїе . Зи́ждаи і҆єрⷭ҇ли́ма гдⷭ҇ь , раз̾сѣ́ѧннаѧ і҆зра́илева собере́тъ . И҆сцѣлѧ́ѧ сокрꙋше́нныѧ срⷣцемъ , и҆ ѡ҆бѧза́ѧ сокрꙋше́нїѧ и҆́хъ . И҆счита́ѧи мно́жество ѕвѣ́здъ , и҆ всѣ́мъ и҆́мъ и҆мена̀ нарица́ѧ . Ве́лїи гдⷭ҇ь на́шъ , и҆ ве́лїѧ крѣ́пость є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . Прїе́млѧ кро́ткїѧ гдⷭ҇ь , смирѧ́ѧ же грѣ́шники до землѝ . Начнѣ́те гдⷭ҇ви во и҆сповѣ́данїи , по́йте бг҃ови на́шемꙋ въ гꙋ́слѣхъ . Ѡ҆дѣва́ющемꙋ не́бо ѻ҆́блаки , гото́вающемꙋ землѝ до́ждь . прозѧба́ющемꙋ на гора́хъ сѣ́но , и҆ травꙋ̀ на слꙋ́жбꙋ человѣ́кѡмъ . Даю́щемꙋ скотѡ́мъ пи́щꙋ и҆́хъ , и҆ птенце́мъ вра́новѡмъ призыва́ющимъ и҆̀ . Не в̾ си́лѣ ко́нстѣй восхо́щетъ , ни въ лы́стѣхъ мꙋ́жескихъ бл҃говоли́тъ . Бл҃говоли́тъ гдⷭ҇ь на боѧ́щихсѧ є҆гѡ̀ , и҆ на ᲂу҆пова́ющихъ на млⷭ҇ть є҆гѡ̀ .

=ѱл҃о́мъ дв҃довъ , рм҃з .=

~Похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не . Ꙗ҆́кѡ ᲂу҆крѣпѝ вереѧ̀ вра́тъ твои́хъ , блгⷭ҇вѝ сы́ны твоѧ̀ в̾ тебѣ̀ . Ꙗ҆́кѡ положѝ предѣ́лы твоѧ̀ ми́ръ , и҆ тꙋ́ка пшени́чна насыща́ѧ тѧ̀ . Посыла́ѧи сло́во своѐ землѝ , до ско́рости тече́тъ сло́во є҆гѡ̀ . Даю́щаго снѣ́гъ сво́й ꙗ҆́кѡ во́лнꙋ , мглꙋ̀ ꙗ҆́кѡ пе́пелъ посыпа́ющагѡ . Мета́ющагѡ го́лоть сво́й ꙗ҆́кѡ хлѣ́бы , проти́вꙋ лицꙋ̀ мра́за є҆гѡ̀ кто̀ постои́тъ . По́слетъ сло́во своѐ , и҆ и҆ста́етъ ѧ҆̀ . д̾хне́тъ дх҃ъ є҆гѡ̀ , и҆ потекꙋ́тъ во́ды . Воз̾вѣща́ѧи сло́во своѐ і҆а́кѡвꙋ , ѡ҆правда́нїѧ и҆ сꙋдьбы̀ своѧ̀ і҆и҃леви . Не сотворѝ та́кѡ всѧ́комꙋ ꙗ҆зы́кꙋ , и҆ сꙋдьбы̀ своѧ̀ не сказа̀ и҆́мъ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , рм҃и .=

~Хвали́те гдⷭ҇а съ небе́съ , хвали́те є҆гѡ̀ въ вы́шнихъ . Хвали́те є҆гѡ̀ всѝ а҆́нг҃ли є҆гѡ̀ , хвали́те є҆гѡ̀ всѧ̀ си́лы є҆гѡ̀ . Хвали́те є҆гѡ̀ сл҃нце и҆ лꙋна̀ , хвали́те є҆гѡ̀ всѧ̀ ѕвѣ́зды и҆ свѣ́тъ . Хвали́те є҆гѡ̀ нб҃са̀ нб҃съ , и҆ вода̀ ꙗ҆́же превы́ше нб҃съ , да восхва́лѧтъ и҆́мѧ гдⷭ҇не . Ꙗ҆́кѡ то́й речѐ , и҆ бы́ша . то́й повелѣ̀ , и҆ созда́шасѧ . Поста́ви ѧ҆̀ в̾ вѣ́къ и҆ в̾ вѣ́къ вѣ́ка , повелѣ́нїе положѝ и҆ не ми́мѡ и҆́детъ . Хвали́те гдⷭ҇а ѿ землѝ , ѕмі́еве и҆ всѧ̀ бе́здны . Ѻ҆́гнь , гра́дъ , снѣ́гъ го́лоть , дꙋ́хъ бꙋ́ренъ творѧ́щаѧ сло́во є҆гѡ̀ . Го́ры , и҆ всѝ хо́лми . древа̀ плодоно́сна , и҆ всѝ ке́дри . Звѣ́рїе , и҆ всѝ ско́ти . га́ди , и҆ пти́цы перна́ты . Цр҃їе зе́мстїи , и҆ всѝ лю́дїе . кнѧ́зи , и҆ всѝ сꙋдїѝ зе́мстїи . Ю҆́ношы и҆ дв҃ы , ста́рцы съ ю҆́нотами , да восхва́лѧтъ и҆́мѧ гдⷭ҇не . Ꙗ҆́кѡ воз̾несе́сѧ и҆́мѧ тогѡ̀ є҆ди́ногѡ . И҆сповѣ́данїе є҆гѡ̀ на землѝ и҆ на́ нб҃си , и҆ воз̾несе́тъ ро́гъ люде́й свои́хъ . Пѣ́снь всѣ́мъ прпⷣбнымъ є҆гѡ̀ , сн҃овѡ́мъ і҆и҃левѡмъ , лю́демъ приближа́ющимсѧ є҆́мъ .

=ѱл҃о́мъ дв҃довъ , рм҃ѳ .=

~Воспо́йте гдⷭ҇ви пѣ́снь но́вꙋ , хвале́нїе є҆гѡ̀ въ цр҃кви прпⷣбныхъ . Да воз̾весели́тсѧ і҆зра́иль , ѡ҆ сотво́ршемъ є҆гѡ̀ . и҆ сн҃ове сїѡ́ни , воз̾ра́дꙋютсѧ ѡ҆ царѝ свое́мъ . Да восхва́лѧтъ и҆́мѧ є҆гѡ̀ в̾ ли́цѣ , в̾ тимпа́нѣ и҆ ѱалты́ри да пою́тъ є҆мꙋ̀ . Ꙗ҆́кѡ бл҃говоли́тъ гдⷭ҇ь въ лю́дехъ свои́хъ , и҆ воз̾несе́тъ кро́ткїѧ во спасе́нїе . Восхва́лѧтсѧ преподо́бнїи во сла́вѣ , и҆ воз̾ра́дꙋютсѧ на ло́жихъ свои́хъ . Воз̾ноше́нїѧ бж҃їѧ в̾ горта́ни и҆́хъ , и҆ мечѝ ѡ҆бою́дꙋ ѻ҆стры̀ в̾ рꙋка́хъ и҆́хъ . Сотвори́ти ѿмще́нїе во ꙗ҆зы́цѣхъ , ѡ҆бличе́нїе в̾ лю́дехъ . Свѧза́ти царѧ̀ и҆́хъ пꙋ́ты , и҆ сла́вныѧ и҆́хъ рꙋчны́ми ѡ҆ко́вы желѣ́зными . Сотвори́ти в̾ ни́хъ сꙋ́дъ напи́санъ , сла́ва сѝ є҆́сть всѣ́мъ преподо́бнымъ є҆гѡ̀ .

=ѱл҃о́мъ , р҃н .=

~Хвали́те бг҃а во ст҃ы́хъ є҆гѡ̀ , хвали́те є҆гѡ̀ во ᲂу҆тверже́нїи си́лъ є҆гѡ̀ . Хвали́те є҆гѡ̀ на си́лахъ є҆гѡ̀ , хвали́те є҆гѡ̀ по премно́гомꙋ вели́чествїю є҆гѡ̀ . Хвали́те є҆гѡ̀ во́ гласѣ трꙋ́бнѣмъ , хвали́те є҆гѡ̀ во ѱалты́ри и҆ гꙋ́слѣхъ . Хвали́те є҆гѡ̀ в̾ тѷмпа́нѣ и҆ ли́цѣ , хвали́те є҆гѡ̀ въ стрꙋ́нахъ и҆ ѻ҆рга́нѣхъ . Хвали́те є҆гѡ̀ въ кѷмва́лѣхъ доброгла́сныхъ , хвали́те є҆гѡ̀ въ кѷмва́лѣхъ восклица́нїѧ . Всѧ́ко дыха́нїе да хва́литъ гдⷭ҇а .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

С=е́й ѱл҃о́мъ дв҃довъ , ѡ҆со́бь пи́санъ , и҆ внѣ̀ числа̀ , внегда̀ є҆ди́нъ бра́сѧ , ᲂу҆би́ти голїа́фа .=

~Ма́лъ бѣ́хъ въ бра́тїи мое́й , и҆ ю҆нѣ́йшїи в̾ домꙋ̀ ѻ҆ц҃а моегѡ̀ , пасѧ́хъ ѻ҆́вцы ѻ҆ц҃а моегѡ̀ . Рꙋ́цѣ моѝ сотвори́ша ѻ҆рга́нъ , и҆ пе́рсты моѝ соста́виша ѱалты́рь . и҆ кто̀ воз̾вѣсти́тъ гдⷭ҇ви моемꙋ̀ ; са́мъ гдⷭ҇ь , са́мъ ᲂу҆слы́ша . Са́мъ посла̀ а҆́нг҃ла своегѡ̀ , и҆ и҆зѧ́тъ мѧ ѿ па́ствъ ѻ҆́вчихъ ѻ҆ц҃а моегѡ̀ . и҆ пома́за мѧ є҆ле́ѡмъ пома́занїѧ своегѡ̀ . Бра́тїѧ моѧ̀ добрѝ и҆ вели́цы , и҆ не бл҃говолѝ в̾ ни́хъ гдⷭ҇ь . И҆зыдо́хъ въ стрѣ́тенїе и҆ноплеме́нникꙋ , и҆ проклѧ́тъ мѧ и҆́долы свои́ми . А҆́зъ же и҆сто́ргъ ме́чь ѿ негѡ̀ , и҆ ѡ҆безгла́вихъ є҆гѡ̀ , и҆ ѿѧ́хъ поноше́нїе ѿ сыно́въ і҆зра́илевъ .

