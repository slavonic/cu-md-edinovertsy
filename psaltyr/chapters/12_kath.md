=каѳи́сма, в҃і. ѱл҃о́мъ дв҃довъ, п҃є.=

~Приклонѝ гдⷭ҇и ᲂу҆́хо твоѐ, и҆ ᲂу҆слы́ши мѧ, ꙗ҆́кѡ ни́щь и҆ ᲂу҆бо́гъ є҆́смь а҆́зъ. Сохранѝ дш҃ꙋ мою̀, ꙗ҆́кѡ прпⷣбенъ є҆́смь. спасѝ раба̀ твоегѡ̀ бж҃е мо́й, ᲂу҆пова́ющагѡ на тѧ̀. Поми́лꙋй мѧ гдⷭ҇и, ꙗ҆́кѡ к̾ тебѣ̀ воз̾зовꙋ̀ ве́сь де́нь. Воз̾веселѝ дш҃ꙋ раба̀ твоегѡ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. Ꙗ҆́кѡ ты̀ гдⷭ҇и бл҃гъ, и҆ долготерпѣли́въ, и҆ многомлⷭ҇тивъ всѣ́мъ призыва́ющимъ тѧ̀. Внꙋшѝ гдⷭ҇и моли́твꙋ мою̀, и҆ воньмѝ гла́сꙋ моле́нїѧ моегѡ̀. Въ де́нь печа́ли моеѧ̀ воз̾ва́хъ к̾ тебѣ̀, ꙗ҆́кѡ ᲂу҆слы́ша мѧ. Нѣ́сть подо́бенъ тебѣ̀ в̾ бо́зѣхъ гдⷭ҇и, и҆ нѣ́сть по дѣ́лѡмъ твои́мъ. Всѝ ꙗ҆зы́цы є҆ли́кѡ сотворѝ, прїи́дꙋтъ и҆ покло́нѧтсѧ пред̾ тобо́ю гдⷭ҇и, и҆ просла́вѧтъ и҆́мѧ твоѐ. Ꙗ҆́кѡ ве́лїи є҆сѝ ты̀, и҆ творѧ́и чꙋдеса̀, ты̀ є҆сѝ бг҃ъ є҆ди́нъ. Наста́ви мѧ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й. да воз̾весели́тсѧ се́рдце моѐ, боѧ́тисѧ и҆́мене твоегѡ̀. И҆сповѣ́мсѧ тебѣ̀ гдⷭ҇и бж҃е мо́й всѣ́мъ срⷣцемъ мои́мъ, и҆ просла́влю и҆́мѧ твоѐ в̾ вѣ́къ. Ꙗ҆́кѡ млⷭ҇ть твоѧ̀ ве́лїѧ на мнѣ̀, и҆ и҆зба́ви дш҃ꙋ мою̀ ѿ а҆́да преи҆спо́днѧгѡ. Бж҃е, законопрестꙋ́пницы воста́ша на мѧ̀, и҆ со́нмъ держа́вныхъ взыска́ша дш҃ꙋ мою̀, и҆ непред̾ложи́ша тебѐ пред̾ собо́ю. И҆ ты̀ гдⷭ҇и бж҃е мо́й ще́дръ и҆ млⷭ҇тивъ, долготерпѣли́въ и҆ многомлⷭ҇тивъ и҆ и҆́стиненъ. При́зри на мѧ̀ и҆ поми́лꙋй мѧ̀. да́ждь держа́вꙋ твою̀ ѻ҆́трокꙋ твоемꙋ̀, и҆ спасѝ сы́на рабы̀ твоеѧ̀. Сотворѝ со мно́ю зна́менїе во́ бл҃го, и҆ да ви́дѧтъ ненави́дѧщїи мѧ̀, и҆ постыдѧ́тсѧ. ꙗ҆́кѡ ты̀ гдⷭ҇и помо́же мѝ и҆ ᲂу҆тѣ́шилъ мѧ є҆сѝ.

=ѱл҃о́мъ дв҃довъ, п҃ѕ.=

~Ѡ҆снова́нїѧ є҆гѡ̀ на гора́хъ ст҃ы́хъ. Лю́битъ гдⷭ҇ь врата̀ сїѡ́нѧ, па́че всѣ́хъ селе́нїй і҆а́кѡвлихъ. Пресла́внаѧ гл҃ашасѧ ѡ҆ тебѣ̀ гра́де бж҃їи. Помѧнꙋ̀ раа́въ и҆ вавѷлѡ́на, свѣ́дꙋщихъ мѧ̀. и҆ сѐ и҆ноплеме́нницы, и҆ тѵ́ръ, и҆ лю́дїе є҆ѳїѡ́пстїи, сїѝ бы́ша тꙋ̀. Мт҃и сїѡ́нъ, рече́тъ чл҃къ, и҆ чл҃къ роди́сѧ в̾ не́мъ. и҆ то́й ѡ҆снова̀ и҆̀ вы́шнїи. Гдⷭ҇ь повѣ́сть в̾ кни́гахъ лю́демъ, и҆ кнѧзе́мъ си́мъ бы́вшимъ въ не́мъ. Ꙗ҆́кѡ веселѧ́щимсѧ всѣ́мъ жили́ще ᲂу҆ тебѣ̀.

=ѱл҃о́мъ дв҃довъ, п҃з.=

~Гдⷭ҇и бж҃е спасе́нїѧ моегѡ̀, во́ дне воз̾ва́хъ и҆ в̾ нощѝ пред̾ тобо́ю. Да вни́детъ пред̾ тѧ̀ мл҃тва моѧ̀, приклонѝ ᲂу҆́хо твоѐ к̾ моле́нїю моемꙋ̀. Ꙗ҆́кѡ и҆спо́лнисѧ ѕо́лъ дш҃а моѧ̀, и҆ живо́тъ мо́й а҆́дꙋ прибли́жисѧ. Привмѣне́нъ бы́хъ с̾ низ̾ходѧ́щими в̾ ро́въ. бы́хъ ꙗ҆́кѡ человѣ́къ без̾ по́мощи в̾ ме́ртвыхъ свобо́дь. Ꙗ҆́кѡ ꙗ҆́звенїи спѧ́щїи во гробѣ́хъ, и҆́хже не помѧнꙋ́лъ є҆сѝ к̾ томꙋ̀, и҆ ті́и ѿ рꙋкѝ твоеѧ̀ ѿринове́ни бы́ша. Положи́ша мѧ в̾ ро́вѣ преи҆спо́днѣмъ, в̾ те́мныхъ и҆ сѣ́ни сме́ртнѣй. На мнѣ̀ ᲂу҆тверди́сѧ ꙗ҆́рость твоѧ̀, и҆ всѧ̀ во́лны твоѧ̀ наведѐ на мѧ̀. Оу҆да́лилъ є҆сѝ зна́емыхъ мои́хъ ѿ менѐ, положи́ша мѧ ме́рзость себѣ̀. пре́данъ бы́хъ, и҆ не и҆схожда́хъ. Ѻ҆́чи моѝ и҆знемого́стѣ ѿ нищеты̀. Воз̾ва́хъ к̾ тебѣ̀ гдⷭ҇и ве́сь де́нь, воз̾дѣ́хъ къ тебѣ̀ рꙋ́цѣ моѝ. Е҆да̀ ме́ртвыми твори́ши чꙋдеса̀, лѝ вра́чеве воскресѧ́тъ, и҆ и҆сповѣ́дѧтсѧ тебѣ̀. Е҆да̀ повѣ́сть кто̀ во́ гробѣхъ ми́лость твою̀, и҆ и҆́стинꙋ твою̀ в̾ поги́бели; Е҆да̀ позна́на бꙋ́дꙋтъ во тмѣ̀ чꙋдеса̀ твоѧ̀, и҆ пра́вда твоѧ̀ в̾ землѝ забве́ннѣй. А҆́зъ к̾ тебѣ̀ гдⷭ҇и воз̾ва́хъ, и҆ ᲂу҆́тро моли́тва моѧ̀ пред̾вари́тъ тѧ̀. Въскꙋ́ю гдⷭ҇и ѿрѣ́еши дш҃ꙋ мою̀, ѿвраща́еши лицѐ своѐ ѿ менѐ; Ни́щь є҆́смь а҆́зъ, и҆ в̾ трꙋдѣ́хъ ѿ ю҆́ности моеѧ̀. воз̾не́съ же смири́хсѧ и҆ и҆знемого́хъ. На мнѣ̀ преидо́ша гнѣ́ви твоѝ, ᲂу҆страше́нїѧ твоѧ̀ воз̾мꙋти́ша мѧ. Ѡ҆быдо́ша мѧ ꙗ҆́кѡ вода̀, ве́сь де́нь ѡ҆держа́ша мѧ вкꙋ́пѣ. Оу҆да́лилъ є҆сѝ ѿ менѐ дрꙋ́га и҆ и҆́скренѧго, и҆ зна́емыхъ мои́хъ ѿ страсте́й.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, п҃и.=

~Ми́лости твоѧ̀ гдⷭ҇и во́ вѣки воспою̀, в̾ ро́дъ и҆ ро́дъ воз̾вѣщꙋ̀ и҆́стинꙋ твою̀ ᲂу҆сты̀ мои́ми. Ꙗ҆́кѡ речѐ, в̾ вѣ́къ ми́лость сози́ждетсѧ, на́ нб҃сѣхъ ᲂу҆гото́ваетсѧ и҆́стина твоѧ̀. Завѣща́хъ завѣ́тъ и҆збра́ннымъ мои́мъ, клѧ́хсѧ дв҃дꙋ рабꙋ̀ моемꙋ̀. До́ вѣка ᲂу҆гото́ваю сѣ́мѧ твоѐ, и҆ сози́ждꙋ в̾ ро́дъ и҆ ро́дъ престо́лъ тво́й. И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и, и҆́бо и҆́стинꙋ твою̀ в̾ цр҃кви ст҃ы́хъ. Ꙗ҆́кѡ кто̀ во ѻ҆́блацѣхъ сравни́тсѧ гдⷭ҇ви. ᲂу҆подо́битсѧ гдⷭ҇ви въ сыно́хъ бж҃їихъ. Бг҃ъ прославлѧ́емь въ совѣ́тѣхъ ст҃ы́хъ, ве́лїи и҆ стра́шенъ є҆́сть над̾ всѣ́ми ѻ҆кре́стными є҆гѡ̀. Гдⷭ҇и бж҃е си́лъ кто̀ подо́бенъ тебѣ̀; си́ленъ є҆сѝ гдⷭ҇и, и҆ и҆́стина твоѧ̀ ѻ҆́крестъ тебѐ. Ты̀ влады́чествꙋеши держа́вою морско́ю, воз̾мꙋще́нїе же во́лнъ є҆гѡ̀ ты̀ ᲂу҆кроти́ши. Ты̀ смири́лъ є҆сѝ ꙗ҆́кѡ ꙗ҆́звена го́рдаго, мы́шцею си́лы твоеѧ̀ разгна́лъ є҆сѝ врагѝ твоѧ̀. Твоѧ̀ сꙋ́ть небеса̀, и҆ твоѧ̀ є҆́сть землѧ̀. вселе́ннꙋю и҆ концы̀ є҆ѧ̀, ты̀ ѡ҆снова́лъ є҆сѝ. Сѣ́веръ и҆ мо́ре, ты̀ созда̀. ѳавѡ́ръ и҆ є҆рмѡ́нъ ѡ҆ и҆́мени твое́мъ воз̾ра́дꙋетасѧ. Твоѧ̀ мы́шца с̾ си́лою, да ᲂу҆тверди́тсѧ рꙋка̀ твоѧ̀, и҆ воз̾несе́тсѧ десни́ца твоѧ̀. Пра́вда и҆ сꙋдьба̀ ᲂу҆гото́ванїе престо́ла твоегѡ̀. млⷭ҇ть и҆ и҆́стина предъи́детѣ пред̾ лице́мъ твои́мъ. Бл҃же́ни лю́дїе вѣ́дꙋщїи воскликнове́нїе. Гдⷭ҇и, во́ свѣтѣ лица̀ твоегѡ̀ по́йдꙋтъ, и҆ ѡ҆ и҆́мени твое́мъ воз̾ра́дꙋютсѧ ве́сь де́нь, и҆ пра́вдою твое́ю воз̾несꙋ́тсѧ. Ꙗ҆́кѡ похвала̀ си́лы и҆́хъ ты̀ є҆сѝ, и҆ во бл҃говоле́нїи твое́мъ воз̾несе́тсѧ ро́гъ на́шъ. Ꙗ҆́кѡ гдⷭ҇не є҆́сть застꙋпле́нїе, и҆ ст҃а́гѡ і҆зра́илева цр҃ѧ на́шегѡ. Тогда̀ глаго́лалъ є҆сѝ въ видѣ́нїи сыновѡ́мъ твои́мъ, и҆ речѐ положи́хъ по́мощь на си́льнаго, воз̾несо́хъ и҆збра́ннаго ѿ люді́й мои́хъ. Ѡ҆брѣто́хъ дв҃да раба̀ моегѡ̀, є҆ле́ѡмъ ст҃ы́мъ мои́мъ пома́захъ и҆̀. И҆́бо рꙋка̀ моѧ̀ застꙋ́питъ и҆̀, и҆ мы́шца моѧ̀ ᲂу҆крѣпи́тъ и҆̀. Ничесо́же ᲂу҆спѣ́етъ вра́гъ на́нь, и҆ сы́нъ без̾зако́нїѧ не приложи́тъ ѡ҆ѕло́бити є҆гѡ̀. И҆ с̾сѣкꙋ̀ ѿ лица̀ є҆гѡ̀ врагѝ є҆гѡ̀, и҆ ненави́дѧщїѧ є҆гѡ̀ побѣждꙋ̀. И҆ и҆́стина моѧ̀ и҆ млⷭ҇ть моѧ̀ с̾ ни́мъ, и҆ ѡ҆ и҆́мени мое́мъ воз̾несе́тсѧ ро́гъ є҆гѡ̀. И҆ положꙋ̀ на́ мори рꙋ́кꙋ є҆гѡ̀, и҆ на рѣка́хъ десни́цꙋ є҆гѡ̀. То́й воз̾зове́тъ мѧ, ѻ҆ц҃ъ мо́й є҆сѝ ты̀, бг҃ъ мо́й, и҆ застꙋ́пникъ спасе́нїѧ моегѡ̀. А҆́зъ пе́рвенца положꙋ̀ и҆̀, высо́ка па́че царе́й земны́хъ. Въ вѣ́къ сохраню̀ є҆мꙋ̀ млⷭ҇ть мою̀, и҆ завѣ́тъ мо́й вѣ́ренъ є҆мꙋ̀. И҆ положꙋ̀ в̾ вѣ́къ вѣ́ка сѣ́мѧ є҆гѡ̀, и҆ престо́лъ є҆гѡ̀ ꙗ҆́кѡ дні́е нб҃ꙋ. А҆́ще ѡ҆ста́вѧтъ сы́нове є҆гѡ̀ зако́нъ мо́й, и҆ в̾ сꙋдьба́хъ мои́хъ не по́йдꙋтъ. А҆́ще ѡ҆правда́нїѧ моѧ̀ ѡ҆сквернѧ́тъ, и҆ за́повѣди моѧ̀ не сохранѧ́тъ. Посѣщꙋ̀ жезло́мъ без̾зако́нїѧ и҆́хъ, и҆ ра́нами непра́вды и҆́хъ. Ми́лость же мою̀ не разорю̀ ѿ ни́хъ, ни привреждꙋ̀ во и҆́стинѣ мое́й. Ни ѡ҆скверню́ же завѣ́та моегѡ̀, и҆ и҆сходѧ́щаѧ ѿ ᲂу҆́стъ мои́хъ не ѿве́ргꙋсѧ. Е҆ди́ною клѧ́хсѧ во ст҃о́е моѐ, а҆́ще дв҃дꙋ солжꙋ̀. Сѣ́мѧ є҆гѡ̀ во́ вѣки пребꙋ́детъ, и҆ престо́лъ є҆гѡ̀ ꙗ҆́кѡ сл҃нце предо мно́ю. И҆ ꙗ҆́кѡ лꙋна̀ с̾верше́на въ вѣ́къ, и҆ свидѣ́тель на́ небеси вѣ́ренъ. Ты́ же ѿри́нꙋ и҆ ᲂу҆ничижѝ, и҆ негодова̀ пома́заннаго своегѡ̀. Разори́лъ є҆сѝ завѣ́тъ раба̀ своегѡ̀, ѡ҆скверни́лъ є҆сѝ на землѝ ст҃ы́ню є҆гѡ̀. Разори́лъ є҆сѝ всѧ̀ ѡ҆пло́ты є҆гѡ̀, положи́лъ є҆сѝ тве́рдаѧ є҆гѡ̀ стра́хъ. Расхища́хꙋтъ и҆̀ всѝ мимоходѧ́щїи пꙋте́мъ, бы́сть поноше́нїе сосѣ́дѡмъ свои́мъ. Воз̾вы́силъ є҆сѝ десни́цꙋ стꙋжа́ющихъ є҆мꙋ̀, воз̾весели́лъ є҆сѝ всѧ̀ врагѝ є҆гѡ̀. Воз̾врати́лъ є҆сѝ по́мощь ѻ҆рꙋ́жїѧ є҆гѡ̀, и҆ не застꙋпѝ є҆гѡ̀ во́ брани. Разори́лъ є҆сѝ ѿ ѡ҆чище́нїѧ є҆гѡ̀, престо́лъ є҆гѡ̀ на́ землю пове́рже. Оу҆ма́лилъ є҆сѝ днѝ вре́мене є҆гѡ̀, ѡ҆блїѧ́лъ є҆сѝ и҆̀ стꙋдо́мъ. Доко́лѣ гдⷭ҇и ѿвраща́ешисѧ в̾ коне́цъ; раз̾жже́тсѧ ꙗ҆́кѡ ѻ҆́гнь гнѣ́въ тво́й; Помѧнѝ кі́и мо́й соста́въ; є҆да́ бо в̾сꙋ́е созда̀ всѧ̀ сы́ны человѣ́ческїѧ; Кто̀ є҆́сть чл҃къ, и҆́же поживе́тъ и҆ не ᲂу҆́зритъ сме́рти, и҆зба́витъ дш҃ꙋ свою̀ и҆з̾ рꙋкѝ а҆́довы; Гдѣ̀ сꙋ́ть млⷭ҇ти твоѧ̀ дре́внїѧ гдⷭ҇и, и҆́миже клѧ́тсѧ дв҃дꙋ во и҆́стинѣ твое́й; Помѧнѝ гдⷭ҇и поноше́нїе ра́бъ твои́хъ, є҆́же ᲂу҆держа̀ в̾ на́дрѣ мое́мъ мно́ги ꙗ҆зы́ки. Е҆́же поноси́ша вразѝ твоѝ гдⷭ҇и, є҆́же поноси́ша и҆змѣне́нїе хрⷭ҇та̀ твоегѡ̀. Бл҃гослове́нъ гдⷭ҇ь во́ вѣки бꙋ́детъ бꙋ́детъ.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

=ѱл҃о́мъ дв҃довъ, п҃ѳ.=

~Гдⷭ҇и прибѣ́жище бы́сть на́мъ в̾ ро́дъ и҆ ро́дъ. Пре́жде да́же гора́мъ не бы́ти, и҆ созда́тисѧ землѝ и҆ вселе́ннѣй, и҆ ѿ́ вѣка и҆ до́ вѣка ты̀ є҆сѝ. Не воз̾вратѝ чл҃ка во смире́нїе. и҆ ре́клъ є҆сѝ, ѡ҆брати́тесѧ сы́нове чл҃честїи. Ꙗ҆́кѡ ты́сѧща лѣ́тъ пред̾ ѻ҆чи́ма твои́ма гдⷭ҇и, ꙗ҆́кѡ де́нь вчера́шнїи и҆́же ми́мѡ и҆́де, и҆ стра́жа нощна́ѧ. Оу҆ничиже́нїѧ и҆́хъ є҆щѐ бꙋ́дꙋтъ. Оу҆́тро ꙗ҆́кѡ трава̀ ми́мѡ и҆́детъ, ᲂу҆́тро процвѣте́тъ и҆ пре́йдетъ, на́ вечеръ ѿпаде́тъ, ѡ҆жестѣ́етъ и҆ и҆́з̾схнетъ. Ꙗ҆́кѡ и҆счезо́хомъ гнѣ́вомъ твои́мъ, и҆ ꙗ҆́ростїю твое́ю смꙋти́хомсѧ. Положи́лъ є҆сѝ без̾зако́нїѧ на́ша пред̾ собо́ю. вѣ́къ на́шъ в̾ просвѣще́нїе лица̀ твоегѡ̀. Ꙗ҆́кѡ всѝ дні́е на́ши ѡ҆скꙋдѣ́ша, и҆ гнѣ́вомъ твои́мъ и҆счезо́хомъ. Лѣ́та на́ша ꙗ҆́кѡ паꙋчи́на паꙋча́хꙋсѧ. дні́е лѣ́тъ на́шихъ, въ ни́хже се́дмьдесѧтъ лѣ́тъ. а҆́ще ли же в̾ си́лахъ, ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆ болѣ́знь. ꙗ҆́кѡ прїи́де кро́тость на ны̀, и҆ нака́жемсѧ. Кто̀ свѣ́сть держа́вꙋ гнѣ́ва твоегѡ̀, и҆ ѿ́ страха твоегѡ̀ ꙗ҆́рость твою̀ и҆счестѝ. Десни́цꙋ твою̀ та́кѡ скажи́ ми, и҆ ѡ҆кова́нныѧ се́рдцемъ въ мꙋ́дрости. Ѡ҆братѝ гдⷭ҇и, доко́лѣ; и҆ ᲂу҆моле́нъ бꙋ́ди на рабы̀ своѧ̀. И҆спо́лнихомсѧ заꙋ́тра млⷭ҇ти твоеѧ̀ гдⷭ҇и. и҆ воз̾ра́довахомсѧ и҆ воз̾весели́хомсѧ. Во всѧ̀ днѝ на́ша воз̾весели́хомсѧ, за́ дни в̾ нѧ́же смири́лъ ны є҆сѝ, и҆ лѣ́та в̾ нѧ́же ви́дѣхомъ ѕла́ѧ. И҆ при́зри на рабы̀ своѧ̀, и҆ на дѣ́ла твоѧ̀, и҆ наста́ви сы́ны и҆́хъ. И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣ́ла рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

=ѱл҃о́мъ дв҃довъ, ч҃.=

~Живы́и въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇ви, застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ᲂу҆пова́ю на́нь. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Пле́щьма свои́ма ѡ҆сѣ́нитъ тѧ̀, и҆ под̾ крилѣ̀ є҆гѡ̀ надѣ́ешисѧ. Ѻ҆рꙋ́жїе ѡ҆бы́детъ тѧ̀ и҆́стина є҆гѡ̀, не ᲂу҆бои́шисѧ ѿ́ страха нощна́гѡ, ѿ стрѣлы̀ летѧ́щїѧ во́ дне. Ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебѐ, к̾ тебѣ́ же не прибли́житсѧ. Ѻ҆ба́че ѻ҆чи́ма свои́ма смо́триши, и҆ воздаѧ́нїе грѣ́шникѡмъ ᲂу҆́зриши. Ꙗ҆́кѡ ты̀ гдⷭ҇и ᲂу҆пова́нїе моѐ, вы́шнѧгѡ положи́лъ є҆сѝ прибѣ́жище твоѐ. Не прїи́детъ к̾ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́нг҃лѡмъ свои́мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да некогда̀ преткне́ши ѡ҆ ка́мень ногѝ твоеѧ̀. На а҆́спида и҆ васили́ска настꙋ́пиши, и҆ попере́ши льва̀ и҆ ѕмїѧ̀. Ꙗ҆́кѡ на мѧ̀ ᲂу҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воз̾зове́тъ ко мнѣ̀, и҆ ᲂу҆слы́шꙋ и҆̀. с̾ ни́мъ є҆́смь в̾ ско́рби, и҆змꙋ̀ и҆̀, и҆ просла́влю є҆гѡ̀. Долготꙋ̀ дні́й и҆спо́лню и҆̀. и҆ ꙗ҆влю̀ є҆мꙋ̀ спасе́нїе моѐ.

=сла́ва, и҆ ны́нѣ. А҆=ллилꙋ́їѧ, =гⷤ. Г=дⷭ҇и поми́лꙋй, =г҃. сла́ва, и҆ ны́нѣ.=

