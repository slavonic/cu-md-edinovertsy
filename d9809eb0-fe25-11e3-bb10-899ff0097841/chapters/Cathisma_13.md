=каѳи́сма , г҃і . ѱл҃о́мъ дв҃дᲂвъ , ч҃а .=

~Бл҃гѡ є҆́сть и҆спᲂвѣ́датисѧ гдⷭ҇ви , и҆ пѣ́ти и҆́мени твᲂемꙋ̀ вы́шнїи .
Вᲂз̾вѣща́ти заꙋ́тра млⷭ҇ть твᲂю̀ , и҆ и҆́стинꙋ твᲂю̀ на всѧ́кꙋ но́щь . Въ
десѧтᲂстрꙋ́ннѣмъ ѱалты́ри съ пѣ́снїю въ гꙋ́слѣхъ . Ꙗ҆́кѡ вᲂз̾весели́лъ мѧ є҆сѝ
гдⷭ҇и въ тва́ри твᲂе́й , и҆ въ дѣ́лѣхъ рꙋ́кꙋ твᲂе́ю вᲂз̾ра́дꙋюсѧ . Ꙗ҆́кѡ
вᲂз̾вели́чишасѧ дѣ́ла твᲂѧ̀ гдⷭ҇и , ѕѣлѡ̀ ᲂу҆глꙋби́шасѧ пᲂмышле́нїѧ твᲂѧ̀ .
Мꙋ́жь безꙋ́менъ не пᲂзна́етъ , и҆ не  разꙋ́мивъ не разꙋмѣ́етъ си́хъ . є҆гда̀
прᲂзѧбо́ша грѣ́шницы ꙗ҆́кѡ трава̀ , и҆ прᲂнико́ша всѝ дѣ́лающїи
без̾зако́нїе . Ꙗ҆́кѡ да пᲂтребѧ́тсѧ в̾ вѣ́къ вѣ́ка , ты́ же вы́шнїи во́ вѣки
гдⷭ҇и . Ꙗ҆́кѡ сѐ вразѝ твᲂѝ гдⷭ҇и , ꙗ҆́кѡ сѐ вразѝ твᲂѝ пᲂги́бнꙋтъ , и҆
разы́дꙋтсѧ всѝ дѣ́лающїи без̾зако́нїе . И҆ вᲂз̾несе́тсѧ ꙗ҆́кѡ и҆нᲂро́га ро́гъ
мо́й , и҆ ста́рᲂсть мᲂѧ̀ въ є҆ле́и масти́тѣ . И҆ вᲂз̾зрѣ̀ ѻ҆́ко мᲂѐ на  врагѝ
мᲂѧ̀ , и҆ вᲂста́ющїѧ на мѧ̀ лꙋка́внꙋющїѧ , ᲂу҆слы́шитъ ᲂу҆́хо мᲂѐ .
Пра́ведникъ ꙗ҆́кѡ фи́никъ прᲂцвѣте́тъ . И҆ ꙗ҆́кѡ ке́дръ и҆́же въ  лива́нѣ
ᲂу҆мно́житсѧ . Насажде́ни въ  дᲂмꙋ̀ гдⷭ҇ни , во дво́рѣхъ бг҃а на́шегѡ
прᲂцвѣтꙋ́тъ . Є҆щѐ ᲂу҆мно́жатсѧ въ  ста́рᲂсти масти́тѣ , и҆ бл҃гᲂпрїе́млюще
бꙋ́дꙋтъ , да вᲂз̾вѣстѧ́тъ . Ꙗ҆́кѡ пра́въ гдⷭ҇ь бг҃ъ на́шъ , и҆ нѣ́сть не пра́вды
в̾ не́мъ .

=ѱл҃о́мъ дв҃дᲂвъ , ч҃в .=

~Гдⷭ҇ь вᲂцр҃и́сѧ , в̾ лѣ́пᲂтꙋсѧ ѡ҆блечѐ . ѡ҆блече́сѧ гдⷭ҇ь въ си́лꙋ и҆
препᲂѧ́сасѧ . И҆́бо ᲂу҆твердѝ вселе́ннꙋю , ꙗ҆́же не пᲂдви́житсѧ . Гᲂто́въ
прⷭ҇то́лъ тво́й ѿ то́лѣ , ѿ́  вѣка ты̀ є҆сѝ . Вᲂз̾двиго́ша рѣ́ки гдⷭ҇и ,
вᲂз̾двиго́ша рѣ́ки гла́съ сво́й . Во́з̾мꙋтъ рѣ́ки стрꙋѝ свᲂѧ̀ , ѿ гласо́въ
во́дъ мно́гихъ . Ди́вны высᲂты̀ мᲂрскі́ѧ , ди́венъ в̾ высо́кихъ гдⷭ҇ь .
Свидѣ́нїѧ твᲂѧ̀ ᲂу҆вѣ́ришасѧ ѕѣлѡ̀ . до́мꙋ твᲂемꙋ̀ пᲂдᲂба́етъ ст҃ы́ни гдⷭ҇и
в̾ дᲂлгᲂтꙋ̀ дні́и .

=ѱл҃о́мъ дв҃дᲂвъ , ч҃г .=

~Бг҃ъ ѿмще́нїи гдⷭ҇ь , бг҃ъ ѿмще́нїи и҆ не  ѡ҆бинꙋ́лсѧ є҆́сть . Вᲂз̾неси́сѧ
сꙋдѧ́и землѝ , вᲂз̾да́ждь вᲂз̾даѧ́нїе гᲂрды́мъ . Дᲂко́лѣ грѣ́шницы гдⷭ҇и ;
дᲂко́лѣ грѣ́шницы вᲂсхва́лѧтсѧ ; Прᲂвѣща́ютъ и҆ вᲂз̾глаго́лютъ не пра́вдꙋ ,
вᲂз̾глаго́лютъ всѝ дѣ́лающїи без̾зако́нїе . Лю́ди твᲂѧ̀ гдⷭ҇и смири́ша , и҆
дᲂстᲂѧ́нїе твᲂѐ ѡ҆ѕло́биша . Вдᲂви́цꙋ и҆ си́ра ᲂу҆мᲂри́ша , и҆ прише́льца
ᲂу҆би́ша . И҆ рѣ́ша не  ᲂу҆́зритъ гдⷭ҇ь , нижѐ разꙋмѣ́етъ бг҃ъ і҆а́кѡвль .
Разꙋмѣ́йте же безꙋ́мнїи въ лю́дехъ , и҆ бꙋ́їи нѣ́кᲂгда ᲂу҆мꙋдри́тесѧ .
Насажде́и ᲂу҆́хо не  слы́шитъ ли ; и҆лѝ сᲂзда́выи ѻ҆́ко не  сматрѧ́етъ ли ;
Наказа́ѧи ꙗ҆зы́ки , не ѡ҆бличи́тъ ли , ᲂу҆ча́и челᲂвѣ́ка ра́зꙋмꙋ . Гдⷭ҇ь свѣ́сть
пᲂмышле́нїѧ чл҃ческа , ꙗ҆́кѡ сꙋ́ть сꙋ́етна . Бл҃же́нъ чл҃къ є҆го́же а҆́ще
нака́жеши гдⷭ҇и , и҆ ѿ  зако́на твᲂегѡ̀ наꙋчи́ши и҆̀ . Оу҆крᲂти́ти є҆гѡ̀
ѿ дне́й лю́тъ , до́ндеже и҆зры́етсѧ грѣ́шнᲂмꙋ ꙗ҆́ма . Ꙗ҆́кѡ не ѿри́нетъ гдⷭ҇ь
люде́й свᲂи́хъ , и҆ дᲂстᲂѧ́нїѧ свᲂегѡ̀ не  ѡ҆ста́витъ . До́ндеже пра́вда
ѡ҆брати́тсѧ на сꙋ́дъ , и҆ бли́зъ є҆ѧ̀ всѝ пра́вїи срⷣцемъ . Кто̀ вᲂста́нетъ
мѝ на  лꙋка́внꙋющїѧ ; и҆лѝ кто̀ спред̾ста́нетъ мѝ на дѣ́лающїѧ
без̾зако́нїе ; А҆́ще не гдⷭ҇ь пᲂмо́глъ бы мѝ , вма́лѣ всели́ласѧ бы во а҆́дъ
дш҃а мᲂѧ̀ . А҆́ще глаго́лахъ , пᲂд̾ви́жасѧ нᲂга̀ мᲂѧ̀ , млⷭ҇ть твᲂѧ̀ гдⷭ҇и
пᲂмᲂга́ше мѝ . По мно́жествꙋ бᲂлѣ́зней мᲂи́хъ въ срⷣцы мᲂе́мъ , ᲂу҆тѣше́нїѧ
твᲂѧ̀ вᲂз̾весели́ша дш҃ꙋ мᲂю̀ . Да неприбꙋ́детъ тебѣ̀ престо́лъ без̾зако́нїѧ ,
сᲂзида́ѧи трꙋ́дъ на пᲂвелѣ́нїе . Оу҆лᲂвѧ́тъ на́  дш҃ꙋ пра́ведничꙋ , и҆ кро́вь
не пᲂви́ннꙋю ѡ҆сꙋ́дѧтъ . И҆ бы́сть мнѣ̀ гдⷭ҇ь в̾  прибѣ́жище , и҆ бг҃ъ мо́й
в̾ по́мᲂщь ᲂу҆пᲂва́нїѧ мᲂегѡ̀ . И҆ вᲂз̾да́стъ и҆́мъ гдⷭ҇ь без̾зако́нїе и҆́хъ ,
и҆ по лꙋка́вствїю и҆́хъ пᲂгꙋби́тъ и҆́хъ гдⷭ҇ь бг҃ъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , ч҃д .=

~Прїидѣ́те вᲂз̾ра́дꙋемсѧ гдⷭ҇ви , вᲂскли́кнемъ бг҃ꙋ спаси́телю на́шемꙋ .
Пред̾вари́мъ лицѐ є҆гѡ̀ во и҆спᲂвѣ́данїи , и҆ во  ѱалмѣ́хъ вᲂскли́кнемъ
є҆мꙋ̀ . Ꙗ҆́кѡ бг҃ъ ве́лїи гдⷭ҇ь , и҆ цр҃ь ве́лїи по  все́й землѝ . Ꙗ҆́кѡ
в̾ рꙋцѣ̀ є҆гѡ̀ всѝ кᲂнцы̀ землѝ , и҆ высᲂты̀ го́ръ тᲂгѡ̀ сꙋ́ть . Ꙗ҆́кѡ тᲂгѡ̀
є҆́сть мо́ре , и҆ то́й сᲂтвᲂрѝ є҆̀ , и҆ сꙋ́шꙋ рꙋ́цѣ є҆гѡ̀ сᲂзда́стѣ .
Прїидѣ́те пᲂклᲂни́мсѧ и҆ припаде́мъ є҆мꙋ̀ , и҆ вᲂспла́чемсѧ пре́д̾ гдⷭ҇емъ
сᲂтво́ршимъ на́съ . Ꙗ҆́кѡ то́й є҆́сть бг҃ъ на́шъ , и҆ мы̀ лю́дїе па́ствы
є҆гѡ̀ , и҆ ѻ҆вца̀ рꙋкѝ є҆гѡ̀ . Дне́сь а҆́ще гла́съ є҆гѡ̀ ᲂу҆слы́шите ,
не ѡ҆жести́те срⷣцъ ва́шихъ ꙗ҆́кѡ въ прᲂгнѣ́ванїи . по́  дни и҆скꙋше́нїѧ
в̾ пꙋсты́ни . Во́ньже и҆скꙋси́ша мѧ̀ ѻ҆ц҃ы ва́ши . и҆скꙋси́ша мѧ̀ , и҆ ви́дѣша
дѣ́ла мᲂѧ̀ . Четы́редесѧть лѣ́тъ , негᲂдᲂва́хъ ро́да тᲂгѡ̀ . и҆ рѣ́хъ , при́снѡ
блꙋ́дѧтъ срⷣцемъ , ті́и же не пᲂзна́ша пꙋте́й мᲂи́хъ . Ꙗ҆́кѡ клѧ́хсѧ во́ гнѣвѣ
мᲂе́мъ , а҆́ще вни́дꙋтъ в̾ пᲂко́й мо́й .

=ѱл҃о́мъ дв҃дᲂвъ , ч҃є .=

~Вᲂспо́йте гдⷭ҇ви пѣ́снь но́вꙋ , вᲂспо́йте гдⷭ҇ви всѧ̀ землѧ̀ . Вᲂспо́йте
гдⷭ҇ви , бл҃гᲂслᲂви́те и҆́мѧ є҆гѡ̀ . бл҃гᲂвѣсти́те де́нь ѿ́ дне спасе́нїе
бж҃їе . Вᲂз̾вѣсти́те во ꙗ҆зы́цѣхъ сла́вꙋ є҆гѡ̀ , во всѣ́хъ лю́дехъ чꙋдеса̀
є҆гѡ̀ . Ꙗ҆́кѡ ве́лїи гдⷭ҇ь и҆ хва́ленъ ѕѣлѡ̀ , стра́шенъ є҆́сть над̾ всѣ́ми
бо́ги . Ꙗ҆́кѡ всѝ бо́зи ꙗ҆зы́къ бѣ́сᲂве . гдⷭ҇ь же нб҃са̀ сᲂтвᲂрѝ .
И҆спᲂвѣ́данїе и҆ красᲂта̀ пред̾ ни́мъ , ст҃ы́нѧ и҆ велелѣ́пїе во ст҃и́лѣ
є҆гѡ̀ . Принесѣ́те гдⷭ҇ви ѻ҆те́чествїѧ ꙗ҆зы́къ , принесѣ́те гдⷭ҇ви сла́вꙋ и҆
че́сть . Принесѣ́те гдⷭ҇ви сла́вꙋ и҆́мени є҆гѡ̀ , прїимѣ́те же́ртвы и҆ вхᲂди́те
во двᲂры̀ є҆гѡ̀ . Пᲂклᲂни́тесѧ гдⷭ҇ви во двᲂрѣ̀ ст҃ѣ́мъ є҆гѡ̀ . да  пᲂд̾ви́житсѧ
ѿ лица̀ є҆гѡ̀ всѧ̀ землѧ̀ . Рцѣ́те в̾ ꙗ҆зы́цѣхъ , ꙗ҆́кѡ гдⷭ҇ь вᲂцр҃и́сѧ . и҆́бо
и҆спра́ви вселе́ннꙋю , ꙗ҆́же не пᲂдви́житсѧ . сꙋ́дитъ лю́демъ пра́вᲂстїю . Да
вᲂз̾веселѧ́тсѧ нб҃са̀ , и҆ ра́дꙋетсѧ землѧ̀ . да пᲂд̾ви́житсѧ мо́ре и҆
и҆спᲂлне́нїе є҆гѡ̀ . Вᲂз̾ра́дꙋютсѧ пᲂлѧ̀ и҆ всѧ̀ ꙗ҆́же на ни́хъ . Тᲂгда̀
вᲂз̾ра́дꙋютсѧ всѧ̀ древа̀ дꙋбра́внаѧ , ѿ  лица̀ гдⷭ҇нѧ , ꙗ҆́кѡ грѧде́тъ , ꙗ҆́кѡ
грѧде́тъ сꙋди́ти землѝ . Сꙋди́ти вселе́ннѣй в̾ пра́вдꙋ , и҆ лю́демъ и҆́стинᲂю
свᲂе́ю .

=ѱл҃о́мъ дв҃дᲂвъ , ч҃ѕ .=

~Гдⷭ҇ь вᲂцр҃и́сѧ , да ра́дꙋетсѧ землѧ̀ , да  веселѧ́тсѧ ѻ҆́стрᲂви мно́зи .
Ѻ҆́блакъ и҆ примра́къ ѻ҆́крестъ є҆гѡ̀ , пра́вда и҆ сꙋдьба̀ и҆справле́нїе
прⷭ҇то́ла є҆гѡ̀ . Ѻ҆́гнь пред̾ ни́мъ пред̾и́детъ , и҆ пᲂпали́тъ ѻ҆́крестъ врагѝ
є҆гѡ̀ . Ѡ҆свѣти́ша мо́лнїѧ є҆гѡ̀ вселе́ннꙋю , ви́дѣ и҆ пᲂд̾ви́жасѧ землѧ̀ .
Го́ры ꙗ҆́кѡ во́скъ раста́ѧша ѿ лица̀ гдⷭ҇нѧ , ѿ лица̀ гдⷭ҇а всеѧ̀ землѝ .
Вᲂз̾вѣсти́ша нб҃са̀ пра́вдꙋ є҆гѡ̀ , и҆ ви́дѣша всѝ лю́дїе сла́вꙋ є҆гѡ̀ . Да
пᲂстыдѧ́тсѧ всѝ кла́нѧющїисѧ и҆стꙋка́ннымъ , хва́лѧщїисѧ ѡ҆ и҆́дᲂлѣхъ
свᲂи́хъ . пᲂклᲂни́тесѧ є҆мꙋ̀ всѝ а҆́нг҃ли є҆гѡ̀ . Слы́ша , и҆ вᲂз̾весели́сѧ
сїѡ́нъ , и҆ вᲂз̾ра́дᲂвашасѧ дще́ри і҆ꙋде́йскїѧ , сꙋде́бъ ра́ди твᲂи́хъ
гдⷭ҇и . Ꙗ҆́кѡ ты̀ гдⷭ҇и вы́шнїи над̾ все́ю земле́ю , ѕѣлѡ̀ превᲂзнесе́сѧ
над̾ всѣ́ми бо́ги . Лю́бѧщїи гдⷭ҇а , не  нави́дите ѕла̀ . храни́тъ гдⷭ҇ь дш҃а
прпⷣбныхъ свᲂи́хъ , и҆з̾ рꙋкѝ грѣ́шничи и҆зба́витъ и҆́хъ . Свѣ́тъ вᲂсїѧ̀
пра́ведникꙋ , и҆ пра́вымъ срⷣцемъ весе́лїе . Вᲂз̾весели́тесѧ пра́веднїи ѡ҆́
гдⷭ҇ѣ , и҆ и҆спᲂвѣ́дайте па́мѧть ст҃ы́ни є҆гѡ̀ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , ч҃з .=

~Вᲂспо́йте гдⷭ҇ви пѣ́снь но́вꙋ , ꙗ҆́кѡ ди́вна сᲂтвᲂрѝ гдⷭ҇ь . спасѐ є҆гѡ̀
десни́ца є҆гѡ̀ , и҆ мы́шца ст҃а́ѧ є҆гѡ̀ . Ꙗ҆вѝ гдⷭ҇ь спасе́нїе свᲂѐ ,
пред̾ ꙗ҆зы́ки ѿкры̀ пра́вдꙋ свᲂю̀ . Пᲂмѧнꙋ̀ млⷭ҇ть свᲂю̀ і҆а́кѡвꙋ , и҆ и҆́стинꙋ
свᲂю̀ до́мꙋ і҆и҃левꙋ . Ви́дѣша всѝ кᲂнцы̀ землѝ спасе́нїе бг҃а на́шегѡ .
Вᲂскли́кните бг҃ᲂви всѧ̀ землѧ̀ , вᲂспо́йте и҆ ра́дꙋйтесѧ и҆ по́йте . По́йте
гдⷭ҇ви в̾ гꙋ́слѣхъ , в̾  гꙋ́слѣхъ и҆ гла́сѣ ѱало́мстѣ . Въ трꙋба́хъ кᲂва́ныхъ ,
и҆ гла́сᲂмъ трꙋбы̀ ро́жаны . вᲂстрꙋби́те пред̾ цр҃е́мъ гдⷭ҇емъ . Да пᲂд̾ви́житсѧ
мо́ре и҆ и҆спᲂлне́нїе є҆гѡ̀ , вселе́ннаѧ и҆ всѝ живꙋ́щїи на не́й . Рѣ́ки
вᲂспле́щꙋтъ рꙋка́ми вкꙋ́пѣ , го́ры вᲂз̾ра́дꙋютсѧ ѿ  лица̀ гдⷭ҇нѧ , ꙗ҆́кѡ
грѧде́тъ , ꙗ҆́кѡ прїи́детъ сꙋди́ти землѝ . Сꙋди́ти вселе́ннѣй в̾ пра́вдꙋ , и҆
лю́демъ пра́вᲂстїю .

=ѱл҃о́мъ дв҃дᲂвъ , ч҃и .=

~Гдⷭ҇ь вᲂцр҃и́сѧ , да гнѣ́ваютсѧ лю́дїе . сѣдѧ́и на херꙋви́мѣхъ ,
да пᲂд̾ви́житсѧ землѧ̀ . Гдⷭ҇ь в̾ сїѡ́нѣ вели́къ , и҆ высо́къ є҆́сть
над̾ всѣ́ми людьмѝ . Да и҆спᲂвѣ́дѧтсѧ и҆́мени твᲂемꙋ̀ вели́кᲂмꙋ . ꙗ҆́кѡ
стра́шно и҆ ст҃о є҆́сть , и҆ че́сть цр҃е́ва сꙋ́дъ лю́битъ . Ты̀ ᲂу҆гᲂто́ва
пра́вины , сꙋ́дъ и҆ пра́вдꙋ во і҆а́кѡвѣ ты̀ сᲂтвᲂрѝ . Вᲂз̾нᲂси́те гдⷭ҇а бг҃а
на́шегѡ , и҆ пᲂклᲂнѧ́йтесѧ пᲂд̾но́жїю но́гꙋ є҆гѡ̀ , ꙗ҆́кѡ ст҃о є҆́сть .
Мѡѷсе́й и҆ а҆арѡ́нъ во і҆єре́ѡхъ є҆гѡ̀ , и҆ самꙋ́илъ въ призыва́ющихъ и҆́мѧ
є҆гѡ̀ . Призыва́хꙋ гдⷭ҇а , и҆ то́й пᲂслꙋ́шаше и҆́хъ . въ  стᲂлпѣ̀ ѻ҆́блачнѣ
гл҃аше к̾ ни́мъ . Ꙗ҆́кѡ хранѧ́хꙋ свидѣ́нїѧ є҆гѡ̀ , и҆ пᲂвелѣ́нїѧ є҆гѡ̀ ꙗ҆́же
дадѐ и҆́мъ . Гдⷭ҇и бж҃е на́шъ , ты̀ пᲂслꙋ́шаше и҆́хъ . бж҃е ты̀ млⷭ҇тивъ
быва́ше и҆́мъ , и҆ мща́ѧ на всѧ̀ начина́нїѧ и҆́хъ . Вᲂз̾нᲂси́те гдⷭ҇а бг҃а
на́шегѡ , и҆ пᲂклᲂнѧ́йтесѧ в̾ гᲂрѣ̀ ст҃ѣ́й є҆гѡ̀ , ꙗ҆́кѡ ст҃ъ гдⷭ҇ь бг҃ъ
на́шъ .

=ѱл҃о́мъ дв҃дᲂвъ , ч҃ѳ .=

~Вᲂскли́кните бг҃ᲂви всѧ̀ землѧ̀ , рабо́тайте гдⷭ҇ви в̾ весе́лїи . вни́дите
пред̾ ни́мъ в̾  ра́дᲂсти . Оу҆вѣ́дите , ꙗ҆́кѡ гдⷭ҇ь то́й є҆́сть бг҃ъ на́шъ ,
то́й сᲂтвᲂрѝ на́съ , а҆ не мы̀ . мы́ же лю́дїе є҆гѡ̀ , и҆ ѻ҆вцы̀ па́жити
є҆гѡ̀ . Вни́дите во врата̀ є҆гѡ̀ во и҆спᲂвѣ́данїи , во двᲂры̀ є҆гѡ̀ в̾ 
пѣ́нїихъ . И҆спᲂвѣ́дайтесѧ є҆мꙋ̀ , хвали́те и҆́мѧ є҆гѡ̀ . Ꙗ҆́кѡ бл҃гъ гдⷭ҇ь ,
в̾ вѣ́къ млⷭ҇ть є҆гѡ̀ . и҆ да́же до́ рᲂда и҆ ро́да и҆́стина є҆гѡ̀ .

=ѱл҃о́мъ дв҃дᲂвъ , р҃ .=

~Ми́лᲂсть и҆ сꙋ́дъ вᲂспᲂю̀ тебѣ̀ гдⷭ҇и . Пᲂю̀ и҆ разꙋмѣ́ю в̾ пꙋтѝ
непᲂро́чнѣ , кᲂгда̀ прїи́деши ко мнѣ̀ . Прехᲂжда́хъ в̾  неѕло́бїи срⷣца
мᲂегѡ̀ , пᲂсредѣ̀ до́мꙋ мᲂегѡ̀ . Не пред̾лага́хъ пред̾ ѻ҆чи́ма мᲂи́ма , ве́щь
закᲂнᲂпрестꙋ́пнꙋ . твᲂрѧ́щїѧ престꙋпле́нїе вᲂз̾ненави́дѣхъ . Не прильпѐ мнѣ̀
срⷣце лꙋка́во . ᲂу҆клᲂнѧ́ющагᲂсѧ ѿ менѐ лꙋка́ваго не пᲂзна́хъ . Ѡ҆клевета́ющаго
та́й и҆́скренѧго свᲂегѡ̀ , сегѡ̀ и҆з̾гᲂнѧ́хъ . го́рдымъ ѻ҆́кᲂмъ и҆ несы́тымъ
срⷣцемъ с̾ си́мъ не ꙗ҆дѧ́хъ . Ѻ҆́чи мᲂѝ на вѣ́рныѧ землѝ , пᲂсажда́ти и҆́хъ
с̾ сᲂбо́ю . Хᲂдѧ́и по пꙋтѝ непᲂро́чнꙋ , се́й  ми слꙋжа́ше . не живѧ́ше
пᲂсредѣ̀ до́мꙋ мᲂегѡ̀ , твᲂрѧ́и гᲂрды́ню . Глаго́лѧи не  пра́веднаѧ ,
не и҆справлѧ́ше пред̾  ѻ҆чи́ма мᲂи́ма . Во ᲂу҆́трїѧ и҆з̾бива́хъ всѧ̀ грѣ́шныѧ
землѝ , пᲂтреби́ти ѿ́  града гдⷭ҇нѧ , всѧ̀ дѣ́лающїѧ без̾зако́нїе .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

