=каѳи́сма , в҃і . ѱл҃о́мъ дв҃дᲂвъ , п҃є .=

~Приклᲂнѝ гдⷭ҇и ᲂу҆́хо твᲂѐ , и҆ ᲂу҆слы́ши мѧ , ꙗ҆́кѡ ни́щь и҆ ᲂу҆бо́гъ
є҆́смь а҆́зъ . Сᲂхранѝ дш҃ꙋ мᲂю̀ , ꙗ҆́кѡ прпⷣбенъ є҆́смь . спасѝ раба̀ твᲂегѡ̀
бж҃е мо́й , ᲂу҆пᲂва́ющагѡ на тѧ̀ . Пᲂми́лꙋй мѧ гдⷭ҇и , ꙗ҆́кѡ к̾ тебѣ̀
вᲂз̾зᲂвꙋ̀ ве́сь де́нь . Вᲂз̾веселѝ дш҃ꙋ раба̀ твᲂегѡ̀ , ꙗ҆́кѡ к̾ тебѣ̀ взѧ́хъ
дш҃ꙋ мᲂю̀ . Ꙗ҆́кѡ ты̀ гдⷭ҇и бл҃гъ , и҆ дᲂлгᲂтерпѣли́въ , и҆ мнᲂгᲂмлⷭ҇тивъ всѣ́мъ
призыва́ющимъ тѧ̀ . Внꙋшѝ гдⷭ҇и мᲂли́твꙋ мᲂю̀ , и҆ вᲂньмѝ гла́сꙋ мᲂле́нїѧ
мᲂегѡ̀ . Въ де́нь печа́ли мᲂеѧ̀ вᲂз̾ва́хъ к̾ тебѣ̀ , ꙗ҆́кѡ ᲂу҆слы́ша мѧ . Нѣ́сть
пᲂдо́бенъ тебѣ̀ в̾ бо́зѣхъ гдⷭ҇и , и҆ нѣ́сть по дѣ́лѡмъ твᲂи́мъ . Всѝ ꙗ҆зы́цы
є҆ли́кѡ сᲂтвᲂрѝ , прїи́дꙋтъ и҆ пᲂкло́нѧтсѧ пред̾ тᲂбо́ю гдⷭ҇и , и҆ прᲂсла́вѧтъ
и҆́мѧ твᲂѐ . Ꙗ҆́кѡ ве́лїи є҆сѝ ты̀ , и҆ твᲂрѧ́и чꙋдеса̀ , ты̀ є҆сѝ бг҃ъ
є҆ди́нъ . Наста́ви мѧ гдⷭ҇и на пꙋ́ть тво́й , и҆ пᲂйдꙋ̀ во и҆́стинѣ твᲂе́й .
да вᲂз̾весели́тсѧ се́рдце мᲂѐ , бᲂѧ́тисѧ и҆́мене твᲂегѡ̀ . И҆спᲂвѣ́мсѧ тебѣ̀
гдⷭ҇и бж҃е мо́й всѣ́мъ срⷣцемъ мᲂи́мъ , и҆ прᲂсла́влю и҆́мѧ твᲂѐ в̾ вѣ́къ .
Ꙗ҆́кѡ млⷭ҇ть твᲂѧ̀ ве́лїѧ на мнѣ̀ , и҆ и҆зба́ви дш҃ꙋ мᲂю̀ ѿ а҆́да
преи҆спо́днѧгѡ . Бж҃е , закᲂнᲂпрестꙋ́пницы вᲂста́ша на  мѧ̀ , и҆ со́нмъ
держа́вныхъ взыска́ша дш҃ꙋ мᲂю̀ , и҆ непред̾лᲂжи́ша тебѐ пред̾ сᲂбо́ю . И҆ ты̀
гдⷭ҇и бж҃е мо́й ще́дръ и҆ млⷭ҇тивъ , дᲂлгᲂтерпѣли́въ и҆ мнᲂгᲂмлⷭ҇тивъ и҆
и҆́стиненъ . При́зри на мѧ̀ и҆ пᲂми́лꙋй мѧ̀ . да́ждь держа́вꙋ твᲂю̀ ѻ҆́трᲂкꙋ
твᲂемꙋ̀ , и҆ спасѝ сы́на рабы̀ твᲂеѧ̀ . Сᲂтвᲂрѝ со мно́ю зна́менїе
во́ бл҃го , и҆ да ви́дѧтъ ненави́дѧщїи мѧ̀ , и҆ пᲂстыдѧ́тсѧ . ꙗ҆́кѡ ты̀ гдⷭ҇и
пᲂмо́же мѝ и҆ ᲂу҆тѣ́шилъ мѧ є҆сѝ .

=ѱл҃о́мъ дв҃дᲂвъ , п҃ѕ .=

~Ѡ҆снᲂва́нїѧ є҆гѡ̀ на гᲂра́хъ ст҃ы́хъ . Лю́битъ гдⷭ҇ь врата̀ сїѡ́нѧ , па́че
всѣ́хъ селе́нїй і҆а́кѡвлихъ . Пресла́внаѧ гл҃ашасѧ ѡ҆ тебѣ̀ гра́де бж҃їи .
Пᲂмѧнꙋ̀ раа́въ и҆ вавѷлѡ́на , свѣ́дꙋщихъ мѧ̀ . и҆ сѐ и҆нᲂплеме́нницы , и҆
тѵ́ръ , и҆ лю́дїе є҆ѳїѡ́пстїи , сїѝ бы́ша тꙋ̀ . Мт҃и сїѡ́нъ , рече́тъ
чл҃къ , и҆ чл҃къ рᲂди́сѧ в̾ не́мъ . и҆ то́й ѡ҆снᲂва̀ и҆̀ вы́шнїи . Гдⷭ҇ь
пᲂвѣ́сть в̾ кни́гахъ лю́демъ , и҆ кнѧзе́мъ си́мъ бы́вшимъ въ не́мъ . Ꙗ҆́кѡ
веселѧ́щимсѧ всѣ́мъ жили́ще ᲂу҆ тебѣ̀ .

=ѱл҃о́мъ дв҃дᲂвъ , п҃з .=

~Гдⷭ҇и бж҃е спасе́нїѧ мᲂегѡ̀ , во́ дне вᲂз̾ва́хъ и҆ в̾ нᲂщѝ пред̾  тᲂбо́ю .
Да вни́детъ пред̾ тѧ̀ мл҃тва мᲂѧ̀ , приклᲂнѝ ᲂу҆́хо твᲂѐ к̾ мᲂле́нїю мᲂемꙋ̀ .
Ꙗ҆́кѡ и҆спо́лнисѧ ѕо́лъ дш҃а мᲂѧ̀ , и҆ живо́тъ мо́й а҆́дꙋ прибли́жисѧ .
Привмѣне́нъ бы́хъ с̾ низ̾хᲂдѧ́щими в̾ ро́въ . бы́хъ ꙗ҆́кѡ челᲂвѣ́къ без̾ по́мᲂщи
в̾ ме́ртвыхъ свᲂбо́дь . Ꙗ҆́кѡ ꙗ҆́звенїи спѧ́щїи во грᲂбѣ́хъ , и҆́хже
не пᲂмѧнꙋ́лъ є҆сѝ к̾ тᲂмꙋ̀ , и҆ ті́и ѿ рꙋкѝ твᲂеѧ̀ ѿринᲂве́ни бы́ша .
Пᲂлᲂжи́ша мѧ в̾ ро́вѣ преи҆спо́днѣмъ , в̾ те́мныхъ и҆ сѣ́ни сме́ртнѣй . На мнѣ̀
ᲂу҆тверди́сѧ ꙗ҆́рᲂсть твᲂѧ̀ , и҆ всѧ̀ во́лны твᲂѧ̀ наведѐ на мѧ̀ . Оу҆да́лилъ
є҆сѝ зна́емыхъ мᲂи́хъ ѿ менѐ , пᲂлᲂжи́ша мѧ ме́рзᲂсть себѣ̀ . пре́данъ бы́хъ ,
и҆ не  и҆схᲂжда́хъ . Ѻ҆́чи мᲂѝ и҆знемᲂго́стѣ ѿ нищеты̀ . Вᲂз̾ва́хъ к̾ тебѣ̀
гдⷭ҇и ве́сь де́нь , вᲂз̾дѣ́хъ къ тебѣ̀ рꙋ́цѣ мᲂѝ . Є҆да̀ ме́ртвыми твᲂри́ши
чꙋдеса̀ , лѝ вра́чеве вᲂскресѧ́тъ , и҆ и҆спᲂвѣ́дѧтсѧ тебѣ̀ . Є҆да̀ пᲂвѣ́сть
кто̀ во́ грᲂбѣхъ ми́лᲂсть твᲂю̀ , и҆ и҆́стинꙋ твᲂю̀ в̾ пᲂги́бели ; Є҆да̀
пᲂзна́на бꙋ́дꙋтъ во тмѣ̀ чꙋдеса̀ твᲂѧ̀ , и҆ пра́вда твᲂѧ̀ в̾ землѝ
забве́ннѣй . А҆́зъ к̾ тебѣ̀ гдⷭ҇и вᲂз̾ва́хъ , и҆ ᲂу҆́тро мᲂли́тва мᲂѧ̀
пред̾вари́тъ тѧ̀ . Въскꙋ́ю гдⷭ҇и ѿрѣ́еши дш҃ꙋ мᲂю̀ , ѿвраща́еши лицѐ свᲂѐ
ѿ менѐ ; Ни́щь є҆́смь а҆́зъ , и҆ в̾ трꙋдѣ́хъ ѿ ю҆́нᲂсти мᲂеѧ̀ . вᲂз̾не́съ же
смири́хсѧ и҆ и҆знемᲂго́хъ . На мнѣ̀ преидо́ша гнѣ́ви твᲂѝ , ᲂу҆страше́нїѧ
твᲂѧ̀ вᲂз̾мꙋти́ша мѧ . Ѡ҆быдо́ша мѧ ꙗ҆́кѡ вᲂда̀ , ве́сь де́нь ѡ҆держа́ша мѧ
вкꙋ́пѣ . Оу҆да́лилъ є҆сѝ ѿ менѐ дрꙋ́га и҆ и҆́скренѧго , и҆ зна́емыхъ мᲂи́хъ ѿ 
страсте́й .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , п҃и .=

~Ми́лᲂсти твᲂѧ̀ гдⷭ҇и во́ вѣки вᲂспᲂю̀ , в̾ ро́дъ и҆ ро́дъ вᲂз̾вѣщꙋ̀ и҆́стинꙋ
твᲂю̀ ᲂу҆сты̀ мᲂи́ми . Ꙗ҆́кѡ речѐ , в̾ вѣ́къ ми́лᲂсть сᲂзи́ждетсѧ , на́ 
нб҃сѣхъ ᲂу҆гᲂто́ваетсѧ и҆́стина твᲂѧ̀ . Завѣща́хъ завѣ́тъ и҆збра́ннымъ мᲂи́мъ ,
клѧ́хсѧ дв҃дꙋ рабꙋ̀ мᲂемꙋ̀ . До́ вѣка ᲂу҆гᲂто́ваю сѣ́мѧ твᲂѐ , и҆ сᲂзи́ждꙋ
в̾ ро́дъ и҆ ро́дъ престо́лъ тво́й . И҆спᲂвѣ́дѧтъ нб҃са̀ чꙋдеса̀ твᲂѧ̀ гдⷭ҇и ,
и҆́бо и҆́стинꙋ твᲂю̀ в̾ цр҃кви ст҃ы́хъ . Ꙗ҆́кѡ кто̀ во ѻ҆́блацѣхъ сравни́тсѧ
гдⷭ҇ви . ᲂу҆пᲂдо́битсѧ гдⷭ҇ви въ сыно́хъ бж҃їихъ . Бг҃ъ прᲂславлѧ́емь
въ сᲂвѣ́тѣхъ ст҃ы́хъ , ве́лїи и҆ стра́шенъ є҆́сть над̾ всѣ́ми ѻ҆кре́стными
є҆гѡ̀ . Гдⷭ҇и бж҃е си́лъ кто̀ пᲂдо́бенъ тебѣ̀ ; си́ленъ є҆сѝ гдⷭ҇и , и҆
и҆́стина твᲂѧ̀ ѻ҆́крестъ тебѐ . Ты̀ влады́чествꙋеши держа́вᲂю мᲂрско́ю ,
вᲂз̾мꙋще́нїе же во́лнъ є҆гѡ̀ ты̀ ᲂу҆крᲂти́ши . Ты̀ смири́лъ є҆сѝ ꙗ҆́кѡ
ꙗ҆́звена го́рдаго , мы́шцею си́лы твᲂеѧ̀ разгна́лъ є҆сѝ врагѝ твᲂѧ̀ . Твᲂѧ̀
сꙋ́ть небеса̀ , и҆ твᲂѧ̀ є҆́сть землѧ̀ . вселе́ннꙋю и҆ кᲂнцы̀ є҆ѧ̀ , ты̀
ѡ҆снᲂва́лъ є҆сѝ . Сѣ́веръ и҆ мо́ре , ты̀ сᲂзда̀ . ѳавѡ́ръ и҆ є҆рмѡ́нъ
ѡ҆ и҆́мени твᲂе́мъ вᲂз̾ра́дꙋетасѧ . Твᲂѧ̀ мы́шца с̾ си́лᲂю , да ᲂу҆тверди́тсѧ
рꙋка̀ твᲂѧ̀ , и҆ вᲂз̾несе́тсѧ десни́ца твᲂѧ̀ . Пра́вда и҆ сꙋдьба̀ ᲂу҆гᲂто́ванїе
престо́ла твᲂегѡ̀ . млⷭ҇ть и҆ и҆́стина предъи́детѣ пред̾ лице́мъ твᲂи́мъ .
Бл҃же́ни лю́дїе вѣ́дꙋщїи вᲂскликнᲂве́нїе . Гдⷭ҇и , во́ свѣтѣ лица̀ твᲂегѡ̀
по́йдꙋтъ , и҆ ѡ҆ и҆́мени твᲂе́мъ вᲂз̾ра́дꙋютсѧ ве́сь де́нь , и҆ пра́вдᲂю твᲂе́ю
вᲂз̾несꙋ́тсѧ . Ꙗ҆́кѡ пᲂхвала̀ си́лы и҆́хъ ты̀ є҆сѝ , и҆ во бл҃гᲂвᲂле́нїи
твᲂе́мъ вᲂз̾несе́тсѧ ро́гъ на́шъ . Ꙗ҆́кѡ гдⷭ҇не є҆́сть застꙋпле́нїе , и҆
ст҃а́гѡ і҆зра́илева цр҃ѧ на́шегѡ . Тᲂгда̀ глаго́лалъ є҆сѝ въ  видѣ́нїи
сынᲂвѡ́мъ твᲂи́мъ , и҆ речѐ пᲂлᲂжи́хъ по́мᲂщь на си́льнаго , вᲂз̾несо́хъ
и҆збра́ннаго ѿ люді́й мᲂи́хъ . Ѡ҆брѣто́хъ дв҃да раба̀ мᲂегѡ̀ , є҆ле́ѡмъ ст҃ы́мъ
мᲂи́мъ пᲂма́захъ и҆̀ . И҆́бо рꙋка̀ мᲂѧ̀ застꙋ́питъ и҆̀ , и҆ мы́шца мᲂѧ̀
ᲂу҆крѣпи́тъ и҆̀ . Ничесо́же ᲂу҆спѣ́етъ вра́гъ на́нь , и҆ сы́нъ без̾зако́нїѧ
не прилᲂжи́тъ ѡ҆ѕло́бити є҆гѡ̀ . И҆ с̾сѣкꙋ̀ ѿ лица̀ є҆гѡ̀ врагѝ є҆гѡ̀ , и҆
ненави́дѧщїѧ є҆гѡ̀ пᲂбѣждꙋ̀ . И҆ и҆́стина мᲂѧ̀ и҆ млⷭ҇ть мᲂѧ̀ с̾ ни́мъ , и҆
ѡ҆ и҆́мени мᲂе́мъ вᲂз̾несе́тсѧ ро́гъ є҆гѡ̀ . И҆ пᲂлᲂжꙋ̀ на́  мᲂри рꙋ́кꙋ є҆гѡ̀ ,
и҆ на рѣка́хъ десни́цꙋ є҆гѡ̀ . То́й вᲂз̾зᲂве́тъ мѧ , ѻ҆ц҃ъ мо́й є҆сѝ ты̀ ,
бг҃ъ мо́й , и҆ застꙋ́пникъ спасе́нїѧ мᲂегѡ̀ . А҆́зъ пе́рвенца пᲂлᲂжꙋ̀ и҆̀ ,
высо́ка па́че царе́й земны́хъ . Въ вѣ́къ сᲂхраню̀ є҆мꙋ̀ млⷭ҇ть мᲂю̀ , и҆
завѣ́тъ мо́й вѣ́ренъ є҆мꙋ̀ . И҆ пᲂлᲂжꙋ̀ в̾ вѣ́къ вѣ́ка сѣ́мѧ є҆гѡ̀ , и҆
престо́лъ є҆гѡ̀ ꙗ҆́кѡ дні́е нб҃ꙋ . А҆́ще ѡ҆ста́вѧтъ сы́нᲂве є҆гѡ̀ зако́нъ
мо́й , и҆ в̾  сꙋдьба́хъ мᲂи́хъ не по́йдꙋтъ . А҆́ще ѡ҆правда́нїѧ мᲂѧ̀
ѡ҆сквернѧ́тъ , и҆ за́пᲂвѣди мᲂѧ̀ не сᲂхранѧ́тъ . Пᲂсѣщꙋ̀ жезло́мъ без̾зако́нїѧ
и҆́хъ , и҆ ра́нами непра́вды и҆́хъ . Ми́лᲂсть же мᲂю̀ не разᲂрю̀ ѿ ни́хъ , ни 
привреждꙋ̀ во и҆́стинѣ мᲂе́й . Ни ѡ҆скверню́ же завѣ́та мᲂегѡ̀ , и҆ и҆схᲂдѧ́щаѧ
ѿ ᲂу҆́стъ мᲂи́хъ не ѿве́ргꙋсѧ . Є҆ди́нᲂю клѧ́хсѧ во ст҃о́е мᲂѐ , а҆́ще дв҃дꙋ
сᲂлжꙋ̀ . Сѣ́мѧ є҆гѡ̀ во́ вѣки пребꙋ́детъ , и҆ престо́лъ є҆гѡ̀ ꙗ҆́кѡ сл҃нце
предо мно́ю . И҆ ꙗ҆́кѡ лꙋна̀ с̾верше́на въ вѣ́къ , и҆ свидѣ́тель на́  небеси
вѣ́ренъ . Ты́ же ѿри́нꙋ и҆ ᲂу҆ничижѝ , и҆ негᲂдᲂва̀ пᲂма́заннаго свᲂегѡ̀ .
Разᲂри́лъ є҆сѝ завѣ́тъ раба̀ свᲂегѡ̀ , ѡ҆скверни́лъ є҆сѝ на землѝ ст҃ы́ню
є҆гѡ̀ . Разᲂри́лъ є҆сѝ всѧ̀ ѡ҆пло́ты є҆гѡ̀ , пᲂлᲂжи́лъ є҆сѝ тве́рдаѧ є҆гѡ̀
стра́хъ . Расхища́хꙋтъ и҆̀ всѝ мимᲂхᲂдѧ́щїи пꙋте́мъ , бы́сть пᲂнᲂше́нїе
сᲂсѣ́дѡмъ свᲂи́мъ . Вᲂз̾вы́силъ є҆сѝ десни́цꙋ стꙋжа́ющихъ є҆мꙋ̀ , вᲂз̾весели́лъ
є҆сѝ всѧ̀ врагѝ є҆гѡ̀ . Вᲂз̾врати́лъ є҆сѝ по́мᲂщь ѻ҆рꙋ́жїѧ є҆гѡ̀ , и҆
не застꙋпѝ є҆гѡ̀ во́ брани . Разᲂри́лъ є҆сѝ ѿ ѡ҆чище́нїѧ є҆гѡ̀ , престо́лъ
є҆гѡ̀ на́  землю пᲂве́рже . Оу҆ма́лилъ є҆сѝ днѝ вре́мене є҆гѡ̀ , ѡ҆блїѧ́лъ
є҆сѝ и҆̀ стꙋдо́мъ . Дᲂко́лѣ гдⷭ҇и ѿвраща́ешисѧ в̾ кᲂне́цъ ; раз̾жже́тсѧ ꙗ҆́кѡ
ѻ҆́гнь гнѣ́въ тво́й ; Пᲂмѧнѝ кі́и мо́й сᲂста́въ ; є҆да́ бо в̾сꙋ́е сᲂзда̀ всѧ̀
сы́ны челᲂвѣ́ческїѧ ; Кто̀ є҆́сть чл҃къ , и҆́же пᲂживе́тъ и҆ не ᲂу҆́зритъ
сме́рти , и҆зба́витъ дш҃ꙋ свᲂю̀ и҆з̾ рꙋкѝ а҆́дᲂвы ; Гдѣ̀ сꙋ́ть млⷭ҇ти твᲂѧ̀
дре́внїѧ гдⷭ҇и , и҆́миже клѧ́тсѧ дв҃дꙋ во и҆́стинѣ твᲂе́й ; Пᲂмѧнѝ гдⷭ҇и
пᲂнᲂше́нїе ра́бъ твᲂи́хъ , є҆́же ᲂу҆держа̀ в̾ на́дрѣ мᲂе́мъ мно́ги ꙗ҆зы́ки .
Є҆́же пᲂнᲂси́ша вразѝ твᲂѝ гдⷭ҇и , є҆́же пᲂнᲂси́ша и҆змѣне́нїе хрⷭ҇та̀
твᲂегѡ̀ . Бл҃гᲂслᲂве́нъ гдⷭ҇ь во́ вѣки бꙋ́детъ бꙋ́детъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , п҃ѳ .=

~Гдⷭ҇и прибѣ́жище бы́сть на́мъ в̾ ро́дъ и҆ ро́дъ . Пре́жде да́же гᲂра́мъ
не бы́ти , и҆ сᲂзда́тисѧ землѝ и҆ вселе́ннѣй , и҆ ѿ́  вѣка и҆ до́ вѣка ты̀
є҆сѝ . Не вᲂз̾вратѝ чл҃ка во смире́нїе . и҆ ре́клъ є҆сѝ , ѡ҆брати́тесѧ
сы́нᲂве чл҃честїи . Ꙗ҆́кѡ ты́сѧща лѣ́тъ пред̾ ѻ҆чи́ма твᲂи́ма гдⷭ҇и , ꙗ҆́кѡ
де́нь вчера́шнїи и҆́же ми́мѡ и҆́де , и҆ стра́жа нᲂщна́ѧ . Оу҆ничиже́нїѧ и҆́хъ
є҆щѐ бꙋ́дꙋтъ . Оу҆́тро ꙗ҆́кѡ трава̀ ми́мѡ и҆́детъ , ᲂу҆́тро прᲂцвѣте́тъ и҆
пре́йдетъ , на́ вечеръ ѿпаде́тъ , ѡ҆жестѣ́етъ и҆ и҆́з̾схнетъ . Ꙗ҆́кѡ
и҆счезо́хᲂмъ гнѣ́вᲂмъ твᲂи́мъ , и҆ ꙗ҆́рᲂстїю твᲂе́ю смꙋти́хᲂмсѧ . Пᲂлᲂжи́лъ
є҆сѝ без̾зако́нїѧ на́ша пред̾ сᲂбо́ю . вѣ́къ на́шъ в̾ прᲂсвѣще́нїе лица̀
твᲂегѡ̀ . Ꙗ҆́кѡ всѝ дні́е на́ши ѡ҆скꙋдѣ́ша , и҆ гнѣ́вᲂмъ твᲂи́мъ и҆счезо́хᲂмъ .
Лѣ́та на́ша ꙗ҆́кѡ паꙋчи́на паꙋча́хꙋсѧ . дні́е лѣ́тъ на́шихъ , въ  ни́хже
се́дмьдесѧтъ лѣ́тъ . а҆́ще ли же в̾ си́лахъ , ѻ҆́смьдесѧтъ лѣ́тъ , и҆ мно́жае
и҆́хъ трꙋ́дъ и҆ бᲂлѣ́знь . ꙗ҆́кѡ прїи́де кро́тᲂсть на ны̀ , и҆ нака́жемсѧ .
Кто̀ свѣ́сть держа́вꙋ гнѣ́ва твᲂегѡ̀ , и҆ ѿ́  страха твᲂегѡ̀ ꙗ҆́рᲂсть твᲂю̀
и҆счестѝ . Десни́цꙋ твᲂю̀ та́кѡ скажи́ ми , и҆ ѡ҆кᲂва́нныѧ се́рдцемъ
въ мꙋ́дрᲂсти . Ѡ҆братѝ гдⷭ҇и , дᲂко́лѣ ; и҆ ᲂу҆мᲂле́нъ бꙋ́ди на рабы̀ свᲂѧ̀ .
И҆спо́лнихᲂмсѧ заꙋ́тра млⷭ҇ти твᲂеѧ̀ гдⷭ҇и . и҆ вᲂз̾ра́дᲂвахᲂмсѧ и҆
вᲂз̾весели́хᲂмсѧ . Во всѧ̀ днѝ на́ша вᲂз̾весели́хᲂмсѧ , за́ дни в̾ нѧ́же
смири́лъ ны є҆сѝ , и҆ лѣ́та в̾ нѧ́же ви́дѣхᲂмъ ѕла́ѧ . И҆ при́зри на рабы̀
свᲂѧ̀ , и҆ на дѣ́ла твᲂѧ̀ , и҆ наста́ви сы́ны и҆́хъ . И҆ бꙋ́ди свѣ́тлᲂсть гдⷭ҇а
бг҃а на́шегѡ на на́съ , и҆ дѣ́ла рꙋ́къ на́шихъ и҆спра́ви на на́съ , и҆ дѣ́ло
рꙋ́къ на́шихъ и҆спра́ви .

=ѱл҃о́мъ дв҃дᲂвъ , ч҃ .=

~Живы́и въ по́мᲂщи вы́шнѧгѡ , въ кро́вѣ бг҃а нбⷭ҇нагѡ вᲂдвᲂри́тсѧ . Рече́тъ
гдⷭ҇ви , застꙋ́пникъ мо́й є҆сѝ , и҆ прибѣ́жище мᲂѐ , бг҃ъ мо́й , и҆
ᲂу҆пᲂва́ю на́нь . Ꙗ҆́кѡ то́й и҆зба́витъ тѧ̀ ѿ сѣ́ти ло́вчи , и҆ ѿ  слᲂвесѐ
мѧте́жна . Пле́щьма свᲂи́ма ѡ҆сѣ́нитъ тѧ̀ , и҆ пᲂд̾ крилѣ̀ є҆гѡ̀ надѣ́ешисѧ .
Ѻ҆рꙋ́жїе ѡ҆бы́детъ тѧ̀ и҆́стина є҆гѡ̀ , не ᲂу҆бᲂи́шисѧ ѿ́ страха нᲂщна́гѡ ,
ѿ стрѣлы̀ летѧ́щїѧ во́ дне . Ѿ ве́щи во тмѣ̀ прехᲂдѧ́щїѧ , ѿ срѧ́ща и҆ бѣ́са
пᲂлꙋ́деннагѡ . Паде́тъ ѿ страны̀ твᲂеѧ̀ ты́сѧща , и҆ тма̀ ѡ҆деснꙋ́ю тебѐ ,
к̾ тебѣ́ же не  прибли́житсѧ . Ѻ҆ба́че ѻ҆чи́ма свᲂи́ма смо́триши , и҆
вᲂздаѧ́нїе грѣ́шникѡмъ ᲂу҆́зриши . Ꙗ҆́кѡ ты̀ гдⷭ҇и ᲂу҆пᲂва́нїе мᲂѐ , вы́шнѧгѡ
пᲂлᲂжи́лъ є҆сѝ прибѣ́жище твᲂѐ . Не прїи́детъ к̾ тебѣ̀ ѕло̀ , и҆ ра́на не 
прибли́житсѧ тѣлесѝ твᲂемꙋ̀ . Ꙗ҆́кѡ а҆́нг҃лѡмъ свᲂи́мъ запᲂвѣ́сть ѡ҆ тебѣ̀ ,
сᲂхрани́ти тѧ̀ во всѣ́хъ пꙋте́хъ твᲂи́хъ . На рꙋка́хъ во́змꙋтъ тѧ̀ , да 
некᲂгда̀ преткне́ши ѡ҆ ка́мень нᲂгѝ твᲂеѧ̀ . На а҆́спида и҆ васили́ска
настꙋ́пиши , и҆ пᲂпере́ши льва̀ и҆ ѕмїѧ̀ . Ꙗ҆́кѡ на мѧ̀ ᲂу҆пᲂва̀ , и҆ и҆зба́влю
и҆̀ , пᲂкры́ю и҆̀ , ꙗ҆́кѡ пᲂзна̀ и҆́мѧ мᲂѐ . Вᲂз̾зᲂве́тъ ко мнѣ̀ , и҆ ᲂу҆слы́шꙋ
и҆̀ . с̾ ни́мъ є҆́смь в̾ ско́рби , и҆змꙋ̀ и҆̀ , и҆ прᲂсла́влю є҆гѡ̀ . Дᲂлгᲂтꙋ̀
дні́й и҆спо́лню и҆̀ . и҆ ꙗ҆влю̀ є҆мꙋ̀ спасе́нїе мᲂѐ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

