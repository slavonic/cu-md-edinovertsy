=каѳи́сма , д҃і . ѱл҃о́мъ дв҃дᲂвъ , р҃а .=

~Гдⷭ҇и , ᲂу҆слы́ши мл҃твꙋ мᲂю̀ , и҆ во́пль мо́й к̾ тебѣ̀ да  прїи́детъ . Не
ѿвратѝ лица̀ твᲂегѡ̀ ѿ менѐ . во́ньже де́нь а҆́ще скᲂрблю̀ , приклᲂнѝ ко мнѣ̀
ᲂу҆́хо твᲂѐ . во́ньже де́нь а҆́ще призᲂвꙋ́ тѧ , ско́рѡ ᲂу҆слы́ши мѧ . Ꙗ҆́кѡ
и҆счезо́ша ꙗ҆́кѡ ды́мъ дні́е мᲂѝ , и҆ ко́сти мᲂѧ̀ ꙗ҆́кѡ сꙋши́ло сᲂсхо́шасѧ .
Оу҆ѧ́звенъ бы́хъ ꙗ҆́кѡ трава̀ , и҆ и҆́з̾сше срⷣце мᲂѐ , ꙗ҆́кѡ забы́хъ снѣ́сти
хлѣ́бъ мо́й . Ѿѓласа вᲂз̾дыха́нїѧ мᲂегѡ̀ , прильпѐ ко́сть мᲂѧ̀ пло́ти
мᲂе́й . Оу҆пᲂдо́бихсѧ неѧ́сыти пꙋсты́ннᲂмꙋ , бы́хъ ꙗ҆́кѡ нᲂщны́и вра́нъ
на ны́рищи . Забдѣ́хъ , и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀ . Ве́сь де́нь
пᲂнᲂша́хꙋ ми вразѝ мᲂѝ . и҆ хва́лѧщїи мѧ , мно́ю кленѧ́хꙋсѧ . Занѐ пе́пелъ
ꙗ҆́кѡ хлѣ́бъ ꙗ҆дѧ́хъ , и҆ питїѐ мᲂѐ съ  пла́чемъ раствᲂрѧ́хъ . Ѿ лица̀ гнѣ́ва
твᲂегѡ̀ , и҆ ꙗ҆́рᲂсти твᲂеѧ̀ , ꙗ҆́кѡ вᲂзне́съ низве́рже мѧ . Дні́е мᲂѝ ꙗ҆́кѡ
сѣ́нь ᲂу҆клᲂни́шасѧ , и҆ а҆́зъ ꙗ҆́кѡ сѣ́но и҆з̾схо́хъ . Ты́же гдⷭ҇и во́ вѣки
пребыва́еши , и҆ па́мѧть твᲂѧ̀ в̾ ро́дъ и҆ ро́дъ . Ты̀ вᲂскре́съ ᲂу҆ще́дриши
сїѡ́на , ꙗ҆́кѡ вре́мѧ ᲂу҆ще́дрити є҆гѡ̀ , ꙗ҆́кѡ прїи́де вре́мѧ . Ꙗ҆́кѡ
бл҃гᲂвᲂли́ша рабѝ твᲂѝ ка́менїе є҆гѡ̀ , и҆ пе́рсть є҆гѡ̀ ᲂу҆ще́дрѧтъ . И҆
ᲂу҆бᲂѧ́тсѧ ꙗ҆зы́цы и҆́мене гдⷭ҇нѧ , и҆ всѝ ца́рїе зе́мстїи сла́вы твᲂеѧ̀ .
Ꙗ҆́кѡ сᲂзи́ждетъ гдⷭ҇ь сїѡ́на , и҆ ꙗ҆ви́тсѧ в̾ сла́вѣ свᲂе́й . Призрѣ̀
на мл҃твꙋ ᲂу҆бо́гихъ , и҆ не ᲂу҆ничижѝ мᲂле́нїе и҆́хъ . Да напи́шꙋтсѧ сі́и
в̾ ро́дъ и҆́нъ , и҆ лю́дїе зи́ждемїи вᲂсхва́лѧтъ гдⷭ҇а . Ꙗ҆́кѡ призрѣ̀
с̾ высᲂты̀ ст҃ы́ѧ свᲂеѧ̀ , гдⷭ҇ь с̾ нб҃сѐ на́  землю призрѣ̀ . Оу҆слы́шати
вᲂз̾дыха́нїѧ ѡ҆кᲂва́нныхъ , раз̾рѣши́ти сы́ны ᲂу҆мерщве́нныхъ . Вᲂз̾вѣсти́ти
в̾  сїѡ́нѣ и҆́мѧ гдⷭ҇не , и҆ хвалꙋ̀ є҆гѡ̀ во і҆єрⷭ҇ли́мѣ . Внегда̀ сᲂбра́тисѧ
лю́демъ в̾кꙋ́пѣ , и҆ ца́рїе рабо́тати гдⷭ҇ви . Ѿвѣща̀ є҆мꙋ̀ на  пꙋтѝ крѣ́пᲂсти
є҆гѡ̀ , ᲂу҆ма́ленїе дні́й мᲂи́хъ вᲂз̾вѣсти́ ми . Не вᲂз̾ведѝ менѐ
в̾ препᲂлᲂве́нїе дні́й мᲂи́хъ , въ ро́дъ и҆ ро́дъ лѣ́та твᲂѧ̀ . Въ нача́лѣхъ
ты̀ гдⷭ҇и зе́млю ѡ҆снᲂва̀ , и҆ дѣ́ла рꙋ́къ твᲂи́хъ сꙋ́ть нб҃са̀ . Та̀
пᲂги́бнꙋтъ , ты́же пребыва́еши . и҆ всѧ̀ ꙗ҆́кѡ ри́за ѡ҆бветша́ютъ . и҆ ꙗ҆́кѡ
ѻ҆де́ждꙋ сві́еши и҆́хъ , и҆ и҆змѣнѧ́тсѧ . Ты́же то́жде є҆сѝ , и҆ лѣ́та твᲂѧ̀
не ѡ҆скꙋдѣ́ютъ . Сы́нᲂве ра́бъ твᲂи́хъ вселѧ́тсѧ , и҆ сѣ́мѧ и҆́хъ въ  вѣ́къ
и҆спра́витсѧ .

=ѱл҃о́мъ дв҃дᲂвъ , р҃в .=

~Бл҃гᲂслᲂвѝ дш҃е мᲂѧ̀ гдⷭ҇а , и҆ всѧ̀ внꙋ́тренѧѧ мᲂѧ̀ и҆́мѧ ст҃о́е є҆гѡ̀ .
Бл҃гᲂслᲂвѝ дш҃е мᲂѧ̀ гдⷭ҇а , и҆ незабыва́й всѣ́хъ вᲂз̾даѧ́нїи є҆гѡ̀ .
Ѡ҆чища́ющаго всѧ̀ без̾зако́нїѧ твᲂѧ̀ . и҆сцѣлѧ́ющаго всѧ̀ недꙋ́ги твᲂѧ̀ .
И҆збавлѧ́ющаго ѿ  и҆стлѣ́нїѧ живо́тъ тво́й . вѣнча́ющаго тѧ̀ ми́лᲂстїю и҆
щедро́тами . И҆спᲂлнѧ́ющаго во благи́хъ жела́нїе твᲂѐ . ѡ҆бнᲂви́тсѧ ꙗ҆́кѡ
ѻ҆рлꙋ̀ , ю҆́нᲂсть твᲂѧ̀ . Твᲂрѧ́и млⷭ҇тыню гдⷭ҇ь , и҆ сꙋдьбꙋ̀ всѣ́мъ
ѡ҆би́димымъ . Сказа̀ пꙋтѝ свᲂѧ̀ мѡѷсе́ѡви , сынᲂвѡ́мъ і҆и҃левᲂмъ хᲂтѣ́нїѧ
свᲂѧ̀ . Ще́дръ и҆ млⷭ҇тивъ гдⷭ҇ь , дᲂлгᲂтерпѣли́въ и҆ мнᲂгᲂми́лᲂстивъ . Не
до кᲂнца̀ прᲂгнѣ́ваетсѧ , ни в̾ вѣ́къ враждꙋ́етъ . не по без̾зако́нїемъ на́шимъ
сᲂтвᲂри́лъ є҆́сть на́мъ , ни по грѣхѡ́мъ на́шимъ во́здалъ є҆́сть на́мъ . Ꙗ҆́кѡ
по высᲂтѣ̀ нбⷭ҇нѣй ѿ  землѝ , ᲂу҆тверди́лъ є҆́сть гдⷭ҇ь млⷭ҇ть свᲂю̀
на бᲂѧ́щихсѧ є҆гѡ̀ . Є҆ли́кѡ ѿстᲂѧ́тъ вᲂсто́цы ѿ  за́падъ , ᲂу҆да́лилъ є҆́сть ѿ 
на́съ без̾зако́нїѧ на́ша . Ꙗ҆́кᲂже ще́дритъ ѻ҆ц҃ъ сы́ны , ᲂу҆ще́дритъ гдⷭ҇ь
бᲂѧ́щихсѧ є҆гѡ̀ . Ꙗ҆́кѡ то́й пᲂзна̀ сᲂзда́нїе на́ше , пᲂмѧнꙋ̀ ꙗ҆́кѡ пе́рсть
є҆смы̀ . Челᲂвѣ́къ ꙗ҆́кѡ трава̀ , дні́е є҆гѡ̀ ꙗ҆́кѡ цвѣ́тъ се́льныи , та́кѡ
ѡ҆цвѣте́тъ . Ꙗ҆́кѡ дх҃ъ про́йдетъ въ не́мъ , и҆ небꙋ́детъ , и҆ не пᲂзна́етъ
к̾ тᲂмꙋ̀ мѣ́ста свᲂегѡ̀ . Млⷭ҇ть  же гдⷭ҇нѧ ѿ́  вѣка и҆ до́ вѣка на бᲂѧ́щихсѧ
є҆гѡ̀ . И҆ пра́вда є҆гѡ̀ на сн҃ѣ́хъ сн҃о́въ хранѧ́щихъ завѣ́тъ є҆гѡ̀ , и҆
по́мнѧщихъ за́пᲂвѣди є҆гѡ̀ , твᲂри́ти ѧ҆̀ . Гдⷭ҇ь на́ нб҃си ᲂу҆гᲂто́ва прⷭ҇то́лъ
сво́й , и҆ црⷭ҇тво є҆гѡ̀ всѣ́ми ѡ҆блада́етъ . Бл҃гᲂслᲂви́те гдⷭ҇а всѝ а҆́нг҃ли
є҆гѡ̀ , си́льнїи крѣ́пᲂстїю твᲂрѧ́щїи сло́во є҆гѡ̀ , ᲂу҆слы́шати гла́съ
слᲂве́съ є҆гѡ̀ . Бл҃гᲂслᲂви́те гдⷭ҇а всѧ̀ си́лы є҆гѡ̀ , слꙋгѝ є҆гѡ̀ твᲂрѧ́щїи
во́лю є҆гѡ̀ . Бл҃гᲂслᲂви́те гдⷭ҇а всѧ̀ дѣ́ла є҆гѡ̀ , на всѧ́кᲂмъ мѣ́стѣ
влⷣчества є҆гѡ̀ , блгⷭ҇вѝ дш҃е мᲂѧ̀ гдⷭ҇а .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , р҃г .=

~Бл҃гᲂслᲂвѝ дш҃е мᲂѧ̀ гдⷭ҇а . гдⷭ҇и бж҃е мо́й вᲂз̾вели́чилсѧ є҆сѝ ѕѣлѡ̀ .
во и҆спᲂвѣ́данїе и҆ в̾ велелѣ́пᲂтꙋсѧ ѡ҆блечѐ . Ѡ҆дѣѧ́исѧ свѣ́тᲂмъ ꙗ҆́кѡ
ри́зᲂю , прᲂпина́ѧи не́бо ꙗ҆́кѡ ко́жꙋ . Пᲂкрыва́ѧи вᲂда́ми превы́спренѧѧ свᲂѧ̀ .
пᲂлага́ѧи ѻ҆́блаки на вᲂсхᲂжде́нїе свᲂѐ , хᲂдѧ́и на крылꙋ̀ вѣ́треню . Твᲂрѧ́и
а҆́нг҃лы свᲂѧ̀ дх҃и , и҆ слꙋгѝ свᲂѧ̀ ѻ҆́гнь палѧ́щь . Ѡ҆снᲂва́ѧи зе́млю
на тве́рди свᲂе́й , не преклᲂни́тсѧ в̾ вѣ́къ вѣ́ка . Бѣ́здна ꙗ҆́кѡ ри́за
ѡ҆дѣѧ́нїе є҆ѧ̀ , на гᲂра́хъ ста́нꙋтъ во́ды . Ѿ запреще́нїѧ твᲂегѡ̀
пᲂбѣ́гнꙋтъ , ѿ́  гласа гро́ма твᲂегѡ̀ ᲂу҆стра́шатсѧ . Вᲂсхо́дѧтъ го́ры , и҆
низ̾хо́дѧтъ пᲂлѧ̀ , в̾ мѣ́сто є҆́же ѡ҆снᲂва́лъ є҆сѝ и҆́мъ . Предѣ́лъ пᲂлᲂжѝ
є҆го́же не пре́йдꙋтъ , нижѐ ѡ҆братѧ́тсѧ пᲂкры́ти зе́млю . Пᲂсыла́ѧ и҆сто́чники
в̾ де́брѣхъ , пᲂсредѣ̀ го́ръ про́йдꙋтъ во́ды . Напаѧ́ютъ всѧ̀ ѕвѣ́ри се́льныѧ ,
ждꙋ́тъ ѻ҆на́гри в̾ жа́ждꙋ свᲂю̀ . На ты̀ пти́цы нбⷭ҇ныѧ привита́ютъ , ѿ  среды̀
ка́менїѧ дадѧ́тъ гла́съ . Напаѧ́ѧ го́ры ѿ  превы́спренихъ свᲂи́хъ , ѿ плᲂда̀
дѣ́лъ твᲂи́хъ насы́титсѧ землѧ̀ . Прᲂзѧба́ѧ па́жити скᲂтѡ́мъ , и҆ травꙋ̀
на слꙋ́жбꙋ чл҃кѡмъ , и҆звестѝ хлѣ́бъ ѿ  землѝ . И҆ вино̀ весели́тъ срⷣце
челᲂвѣ́кꙋ . ᲂу҆ма́стити лицѐ є҆ле́ѡмъ . И҆ хлѣ́бъ срⷣце челᲂвѣ́кꙋ ᲂу҆крѣпи́тъ .
насы́тѧтсѧ древа̀ пᲂльска́ѧ , ке́дри лива́н̾стїи и҆́хже є҆сѝ насади́лъ . Тꙋ̀
пти́цы вᲂгнѣ́здѧтсѧ , є҆рᲂді́ево жили́ще ѡ҆блада́етъ и҆́ми . Го́ры высо́кїѧ
є҆ле́немъ . ка́мень прибѣ́жище за́ѧцемъ . Сᲂтвᲂри́лъ є҆сѝ лꙋнꙋ̀ во времена̀ ,
со́лнце пᲂзна̀ за́падъ сво́й . Пᲂлᲂжѝ тмꙋ̀ и҆ бы́сть но́щь , в̾ не́йже
про́йдꙋтъ всѝ ѕвѣ́рїе дꙋбра́внїи . Ски́мни рыка́юще вᲂсхи́тити , и҆
и҆спрᲂси́ти ѿ́  бг҃а пи́щꙋ себѣ̀ . Вᲂсїѧ̀ сл҃нце и҆ сᲂбра́шасѧ , и҆ въ ло́жахъ
свᲂи́хъ лѧ́гꙋтъ . И҆зы́детъ чл҃къ на дѣ́ло свᲂѐ , и҆ на дѣ́ланїе свᲂѐ
до́ вечера . Ꙗ҆́кѡ вᲂз̾вели́чишасѧ дѣ́ла твᲂѧ̀ гдⷭ҇и , всѧ̀ премꙋ́дрᲂстїю
сᲂтвᲂри́лъ є҆сѝ . и҆спо́лнисѧ землѧ̀ тва́ри твᲂеѧ̀ . Сѐ мо́ре вели́ко и҆
прᲂстра́нно , тꙋ̀ га́ди и҆́мже нѣ́сть числа̀ , живо́тна ма́лаѧ съ вели́кими .
Тꙋ̀ кᲂраблѝ препла́ваютъ . ѕмі́й се́й , є҆го́же сᲂзда̀ рꙋга́тисѧ є҆мꙋ̀ . Всѧ̀
к̾ тебѣ̀ ча́ютъ , да́ти пи́щꙋ и҆́мъ во́  благо вре́мѧ . да́вшꙋ тебѣ̀ и҆́мъ
сᲂберꙋ́тъ . Ѿве́рзшꙋ тебѣ̀ рꙋ́кꙋ , всѧ́ческаѧ и҆спо́лнѧтсѧ бл҃гᲂсти . Ѿвра́щшꙋ
 же тебѣ̀ лицѐ вᲂз̾мѧтꙋ́тсѧ . ѿ  и҆́меши дх҃и и҆́хъ , и҆ и҆сче́знꙋтъ , и҆
въ пе́рсть свᲂю̀ вᲂз̾вратѧ́тсѧ . По́слеши дх҃ъ сво́й и҆ сᲂзи́ждꙋтсѧ , и҆
ѡ҆бнᲂви́ши лицѐ землѝ . Бꙋ́ди сла́ва гдⷭ҇нѧ во́  вѣки . вᲂз̾весели́тсѧ гдⷭ҇ь
ѡ҆ дѣ́лѣхъ свᲂи́хъ . Призира́ѧи на́  землю , и҆ твᲂрѧ̀ ю҆̀ трѧсти́сѧ .
прикаса́ѧсѧ гᲂра́хъ , и҆ вᲂз̾ды́мѧтсѧ . Вᲂспᲂю̀ гдⷭ҇ви в̾ живᲂтѣ̀ мᲂе́мъ , пᲂю̀
бг҃ꙋ мᲂемꙋ̀ до́ндеже є҆́смь . Да наслади́тсѧ є҆мꙋ̀ бесѣ́да мᲂѧ̀ . а҆́зъ же
вᲂз̾веселю́сѧ ѡ҆́ гдⷭ҇ѣ . Скᲂнча́ютсѧ грѣ́шницы ѿ  землѝ , и҆ без̾зако́нницы
ꙗ҆́кѡ не  бы́ти и҆́мъ , бл҃гᲂслᲂвѝ дш҃е мᲂѧ̀ гдⷭ҇а .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , р҃д .=

~И҆спᲂвѣ́дайтесѧ гдⷭ҇ви , и҆ призыва́йте и҆́мѧ є҆гѡ̀ , вᲂз̾вѣсти́те
во ꙗ҆зы́цѣхъ дѣ́ла є҆гѡ̀ . Вᲂспо́йте є҆мꙋ̀ и҆ по́йте є҆мꙋ̀ , пᲂвѣ́дите всѧ̀
чꙋдеса̀ є҆гѡ̀ . Хвали́тесѧ во́ и҆мѧ ст҃о́е є҆гѡ̀ . да вᲂз̾весели́тсѧ срⷣце
и҆́щꙋщихъ гдⷭ҇а . Взыщи́те гдⷭ҇а и҆ ᲂу҆тверди́тесѧ , взыщи́те лица̀ є҆гѡ̀
вы́нꙋ . Пᲂмѧни́те чꙋдеса̀ є҆гѡ̀ ꙗ҆́же сᲂтвᲂрѝ , чꙋдеса̀ є҆гѡ̀ и҆ сꙋдьбы̀
ᲂу҆́стъ є҆гѡ̀ . Сѣ́мѧ а҆враа́мле рабѝ є҆гѡ̀ . сн҃ᲂве і҆а́кѡвли и҆збра́ннїи
є҆гѡ̀ . То́й гдⷭ҇ь бг҃ъ на́шъ , по все́й землѝ сꙋдьбы̀ є҆гѡ̀ . Пᲂмѧнꙋ̀
в̾ вѣ́къ завѣ́тъ сво́й , сло́во є҆́же запᲂвѣ́да въ ты́сѧща рᲂдо́въ . Є҆́же
завѣща̀ а҆враа́мꙋ , и҆ клѧ́твꙋ свᲂю̀ и҆саа́кꙋ . И҆ пᲂста́ви ѧ҆̀ і҆а́кѡвꙋ
въ пᲂвелѣ́нїе , и҆ і҆зра́илю въ завѣ́тъ вѣ́ченъ . Глаго́лѧ , тебѣ̀ да́мъ зе́млю
ханаа́ню , ю҆́же дᲂстᲂѧ́нїѧ ва́шегѡ . Занѐ бы́ти и҆́мъ ма́лᲂмъ числѡ́мъ , и҆
не мно́зи прише́льцы в̾  не́й . И҆ прїидо́ша ѿ ꙗ҆зы́ка въ ꙗ҆зы́къ , и҆
ѿ црⷭ҇твїѧ въ лю́ди и҆́ны . Не ѡ҆ста́ви челᲂвѣ́ка ѡ҆би́дѣти и҆́хъ , и҆ ѡ҆бличѝ
ѡ҆ ни́хъ цр҃ѧ . Неприкаса́йтесѧ пᲂма́заннᲂмꙋ мᲂемꙋ̀ , и҆ во прᲂро́цѣхъ мᲂи́хъ
не лꙋка́внꙋйте . И҆ призва̀ гла́дъ на́  землю , всѧ́ко ᲂу҆тверже́нїе хлѣ́бнᲂе
сᲂтры̀ . Пᲂсла̀ пред̾ ни́ми чл҃ка , в̾ ра́бъ про́данъ бы́сть і҆ѡ́сифъ . Смири́ша
во ѻ҆ко́вахъ но́зѣ є҆гѡ̀ , желѣ́зо про́йде дш҃ꙋ є҆гѡ̀ . До́ндеже прїи́де
сло́во є҆гѡ̀ . Сло́во гдⷭ҇не раз̾жжѐ и҆̀ . пᲂсла̀ цр҃ь и҆ разрѣшѝ и҆̀ . кнѧ́зѧ
люді́й и҆ ѡ҆ста́ви є҆гѡ̀ . Оу҆ста́ви є҆гѡ̀ гᲂспᲂди́на до́мꙋ свᲂемꙋ̀ , и҆ кнѧ́зѧ
всемꙋ̀ стѧжа́нїю свᲂемꙋ̀ . Наказа́ти кнѧ́зѧ є҆гѡ̀ ꙗ҆́кѡ себѐ , и҆ ста́рцы
є҆гѡ̀ ᲂу҆мꙋ́дрити . И҆ вни́де і҆зра́иль во є҆гѵ́петъ , и҆ і҆а́кѡвъ
прише́льствᲂва въ зе́млю ха́мᲂвꙋ . И҆ вᲂз̾растѝ лю́ди свᲂѧ̀ ѕѣлѡ̀ , и҆
ᲂу҆крѣпѝ и҆̀ па́че вра́гъ є҆гѡ̀ . Превратѝ срⷣце и҆́хъ , вᲂз̾ненави́дѣти лю́ди
є҆гѡ̀ , ле́сть сᲂтвᲂри́ти в̾  рабѣ́хъ є҆гѡ̀ . Пᲂсла̀ мѡѷсе́ѧ раба̀ свᲂегѡ̀ , и҆
а҆арѡ́на є҆го́же и҆збра̀ себѣ̀ . Пᲂлᲂжѝ в̾ ни́хъ слᲂвеса̀ зна́менїи є҆гѡ̀ , и҆
чꙋде́съ є҆гѡ̀ в̾ землѝ ха́мᲂвѣ . Пᲂсла̀ тмꙋ̀ и҆ пᲂме́рче . ꙗ҆́кѡ прегᲂрчи́ша
слᲂвеса̀ є҆гѡ̀ . Прелᲂжѝ во́ды и҆́хъ в̾ кро́вь , и҆ и҆змᲂрѝ ры́бы и҆́хъ .
Вᲂскипѣ̀ землѧ̀ и҆́хъ жа́бами , въ сᲂкро́вищихъ цр҃е́й и҆́хъ . Речѐ , и҆
прїидо́ша пе́сїѧ мꙋ́хи , и҆ скни́пы во всѧ̀ предѣ́лы и҆́хъ . Пᲂлᲂжѝ дᲂждѧ̀
и҆́хъ гра́ды , ѻ҆́гнь пᲂпалѧ́ющь в̾  землѝ и҆́хъ . И҆ пᲂразѝ винᲂгра́ды
и҆́хъ , и҆ смо́кви и҆́хъ . и҆ сᲂтры̀ всѧ́ко дре́во предѣ́лъ и҆́хъ . Речѐ , и҆
прїидо́ша прꙋ́зи и҆ гꙋ́сеница , и҆́мже не бѣ̀ числа̀ . И҆ снѣдо́ша всѧ́кꙋ
травꙋ̀ в̾ землѝ и҆́хъ , и҆ пᲂѧдо́ша всѧ́къ пло́дъ землѝ и҆́хъ . И҆ пᲂразѝ
всѧ́къ пе́рвенецъ въ землѝ и҆́хъ , ѿ  нача́тка всѧ́кагѡ трꙋда̀ и҆́хъ . И҆
и҆зведѐ и҆́хъ с̾ сребрѡ́мъ и҆ зла́тᲂмъ , и҆ не бѣ̀ в̾ кᲂлѣ́нѣхъ и҆́хъ бᲂлѧ́и .
Вᲂз̾весели́сѧ є҆гѵ́петъ во и҆схᲂжде́нїи и҆́хъ , ꙗ҆́кѡ нападѐ стра́хъ и҆́хъ
на нѧ̀ . Распрᲂстре́тъ ѻ҆́блакъ в̾ пᲂкро́въ и҆́мъ , и҆ ѻ҆́гнь прᲂсвѣти́ти и҆́мъ
но́щїю . Прᲂси́ша и҆ прїидо́ша кра́стели , и҆ хлѣ́ба нбⷭ҇нагѡ насы́ти и҆́хъ .
Разве́рзе ка́мень , и҆ пᲂтеко́ша во́ды , пᲂтеко́ша в̾ без̾во́дныхъ рѣ́ки . Ꙗ҆́кѡ
пᲂмѧнꙋ̀ сло́во ст҃о́е свᲂѐ , є҆́же ко а҆враа́мꙋ рабꙋ̀ свᲂемꙋ̀ . И҆ и҆зведѐ
лю́ди свᲂѧ̀ в̾ ра́дᲂсти , и҆ и҆збра́нныѧ свᲂѧ̀ въ весе́лїи . И҆ дадѐ и҆́мъ
страны̀ ꙗ҆зы́къ и҆ трꙋ́дъ люде́й наслѣ́дᲂваша . Ꙗ҆́кѡ да сᲂхранѧ́тъ
ѡ҆правда́нїѧ є҆гѡ̀ , и҆ зако́на є҆гѡ̀ взы́щꙋтъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

