=каѳи́сма , а҃і . ѱл҃о́мъ дв҃дᲂвъ , ѻ҃з .=

~Внемли́те лю́дїе мᲂѝ зако́нъ мо́й , приклᲂни́те ᲂу҆́хо ва́ше во глаго́лы
ᲂу҆́стъ мᲂи́хъ . Ѿве́рзꙋ в̾ при́тчахъ ᲂу҆ста̀ мᲂѧ̀ , прᲂвѣща́ю гана́нїѧ
и҆спе́рва . Є҆ли́ка слы́шахᲂмъ , и҆ разꙋмѣ́хᲂмъ ѧ҆̀ , и҆ ѻ҆ц҃ы на́ши пᲂвѣ́даша
на́мъ . Не ᲂу҆таи́сѧ ѿ ча́дъ и҆́хъ в̾ ро́дъ и҆́нъ . вᲂз̾вѣща́юще хвалы̀ гдⷭ҇нѧ ,
и҆ си́лы є҆гѡ̀ , и҆ чꙋдеса̀ є҆гѡ̀ , ꙗ҆́же сᲂтвᲂрѝ . И҆ вᲂз̾дви́же свидѣ́нїе
во  і҆а́кѡвѣ , и҆ зако́нъ пᲂлᲂжѝ во і҆и҃ли . Є҆ли́ка запᲂвѣ́да ѻ҆ц҃е́мъ
на́шимъ , сказа́ти ѧ҆̀ сынᲂвѡ́мъ свᲂи́мъ . Ꙗ҆́кѡ да пᲂзна́етъ ро́дъ и҆́нъ ,
сы́нᲂве рᲂдѧ́щїисѧ , и҆ вᲂста́нꙋтъ и҆ пᲂвѣ́дѧтъ ѧ҆̀ сынᲂвѡ́мъ свᲂи́мъ . Ꙗ҆́кѡ
да пᲂлᲂжа́тъ на́  бг҃а ᲂу҆пᲂва́нїе свᲂѐ , и҆ незабꙋ́дꙋтъ дѣ́лъ бж҃їихъ , и҆
за́пᲂвѣди є҆гѡ̀ взы́щꙋтъ . Ꙗ҆́кѡ да небꙋ́дꙋтъ ꙗ҆́кᲂже и҆ ѻ҆ц҃ы и҆́хъ , ро́дъ
стрᲂпти́въ и҆ прегᲂрчева́ѧ , ро́дъ и҆́же не и҆спра́ви срⷣца свᲂегѡ̀ , ни 
ᲂу҆вѣ́ри съ бг҃ᲂмъ дх҃а свᲂегѡ̀ . Сы́нᲂве є҆фре́мли налѧца́юще и҆спѣ́юще лꙋ́ки ,
вᲂз̾врати́шасѧ въ де́нь бра́ни . Не сᲂхрани́ша завѣ́та бж҃їѧ , и҆ в̾ зако́нѣ
є҆гѡ̀ не и҆зво́лиша хᲂди́ти . И҆ забы́ша бл҃гᲂдѣѧ́нїѧ є҆гѡ̀ , и҆ чꙋде́съ є҆гѡ̀
и҆́хже ꙗ҆вѝ и҆́мъ . Пред̾ ѻ҆ц҃ы и҆́хъ , ꙗ҆́же сᲂтвᲂрѝ чꙋдеса̀ , в̾ землѝ
є҆гѵ́петстѣй на́  пᲂли танеѡ́сѣ . Разве́рже мо́ре , и҆ прᲂведѐ и҆́хъ ,
пред̾ста́ви во́ды ꙗ҆́кѡ мѣ́хъ . И҆ наста́ви ѧ҆̀ ѻ҆́блакᲂмъ во́ дне , и҆ всю̀
но́щь прᲂсвѣще́нїемъ ѻ҆гнѧ̀ . Разве́рже ка́мень в̾ пꙋсты́ни , и҆ напᲂѝ и҆́хъ
ꙗ҆́кѡ в̾ бе́зднѣ мно́зѣ . И҆ и҆зведѐ во́дꙋ и҆з̾ ка́мене , и҆ низ̾ведѐ ꙗ҆́кѡ
рѣ́ки во́ды . И҆ прилᲂжи́ша є҆щѐ сᲂгрѣша́ти є҆мꙋ̀ . прегᲂрчи́ша вы́шнѧгѡ
в̾ без̾во́днѣ . И҆ и҆скꙋси́ша бг҃а въ  сердцы́хъ свᲂи́хъ , вᲂспрᲂси́ти бра́шна
дш҃а́мъ свᲂи́мъ . И҆ клевета́ша на́  бг҃а , и҆ рѣ́ша , є҆да̀ вᲂз̾мо́жетъ бг҃ъ
ᲂу҆гᲂто́вати трапе́зꙋ в̾ пꙋсты́ни ; Пᲂне́же пᲂразѝ ка́мень , и҆ пᲂтеко́ша
во́ды , и҆ пᲂто́цы навᲂдни́шасѧ . Є҆да̀ и҆ хлѣ́бъ мо́жетъ да́ти , лѝ
ᲂу҆гᲂто́вати трапе́зꙋ лю́демъ свᲂи́мъ ; Сегѡ̀ ра́ди слы́ша бг҃ъ и҆ презрѣ̀ , и҆
ѻ҆́гнь вᲂз̾гᲂрѣ́сѧ во  і҆а́кѡвѣ , и҆ гнѣ́въ взы́де на і҆и҃лѧ . Ꙗ҆́кѡ невѣ́рᲂваша
бг҃ᲂви , ни ᲂу҆пᲂва́ша на спасе́нїе є҆гѡ̀ . И҆ запᲂвѣ́да ѻ҆блакѡ́мъ свы́ше , и҆
две́ри нб҃сѐ ѿве́рзе . И҆ ѡ҆дᲂждѝ и҆́мъ ма́ннꙋ ꙗ҆́сти , и҆ хлѣ́бъ нбⷭ҇ныи
дадѐ и҆́мъ . Хлѣ́бъ а҆́нг҃льскїи ꙗ҆дѐ чл҃къ , бра́шно пᲂсла̀ и҆́мъ
до ѡ҆би́лїѧ . Вᲂз̾дви́же ю҆́гъ с̾ нб҃сѐ , и҆ наведѐ си́лᲂю свᲂе́ю ли́вꙋ . И҆
ѡ҆дᲂждѝ на  нѧ̀ ꙗ҆́кѡ пра́хъ пло́ти , и҆ ꙗ҆́кѡ песо́къ мᲂрскі́и пти́цы
перна́ты . И҆ нападо́ша пᲂсредѣ̀ ста́на и҆́хъ , ѻ҆́крестъ жили́щъ и҆́хъ . И҆
ꙗ҆до́ша и҆ насы́тишасѧ ѕѣлѡ̀ , и҆ жела́нїе и҆́хъ пренесѐ и҆́мъ , нелиши́шасѧ
ѿ  жела́нїи свᲂи́хъ . є҆щѐ бра́шнꙋ сꙋ́щꙋ во ᲂу҆стѣ́хъ и҆́хъ ; И҆ гнѣ́въ бж҃їи
взы́де на нѧ̀ , и҆ ᲂу҆бѝ мно́жайшїѧ и҆́хъ , и҆ и҆збра́ннымъ і҆зра́илевѡмъ
запѧ́тъ . Во всѣ́хъ си́хъ сᲂгрѣши́ша є҆щѐ , и҆ невѣ́рᲂваша чꙋдесе́мъ є҆гѡ̀ . И҆
и҆счезо́ша въ сꙋетѣ̀ дні́е и҆́хъ , и҆ лѣ́та и҆́хъ со тща́нїемъ . Є҆гда̀
ᲂу҆бива́ше и҆́хъ , тᲂгда̀ взыска́хꙋ є҆гѡ̀ , и҆ вᲂз̾враща́хꙋсѧ , и҆ ᲂу҆тренева́хꙋ
къ бг҃ꙋ . И҆ пᲂмѧнꙋ́ша ꙗ҆́кѡ бг҃ъ пᲂмо́щникъ и҆́мъ є҆́сть , и҆ бг҃ъ вы́шнїи ,
и҆зба́витель и҆́мъ є҆́сть . И҆ вᲂз̾люби́ша є҆гѡ̀ ᲂу҆сты̀ свᲂи́ми , и҆ ꙗ҆зы́кᲂмъ
свᲂи́мъ сᲂлга́ша є҆мꙋ̀ . Срⷣце же и҆́хъ не бѣ̀ пра́во съ ни́мъ , ни ᲂу҆вѣ́ришасѧ
въ завѣ́тѣ є҆гѡ̀ . То́й же є҆́сть ще́дръ , и҆ ѡ҆чи́ститъ грѣхѝ и҆́хъ , и҆
нерастли́тъ . И҆ ᲂу҆мно́житъ вᲂз̾врати́ти ꙗ҆́рᲂсть свᲂю̀ . и҆ нераждеже́тъ
всегѡ̀ гнѣ́ва свᲂегѡ̀ . И҆ пᲂмѧнꙋ̀ ꙗ҆́кѡ пло́ть сꙋ́ть , дх҃ъ хᲂдѧ̀ и҆
не ѡ҆браща́ѧсѧ . Ко́ль кра́ты прᲂгнѣ́ваша и҆̀ въ пꙋсты́ни , раз̾дражи́ша и҆̀
въ землѝ без̾во́днѣ ; И҆ ѡ҆брати́шасѧ и҆ и҆скꙋси́ша бг҃а , и҆ ст҃а́гѡ і҆и҃лева
прᲂгнѣ́ваша . Не пᲂмѧнꙋ́ша рꙋкѝ є҆гѡ̀ днѐ , во́ньже и҆зба́ви и҆́хъ и҆з̾ рꙋкѝ
ѡ҆скᲂрблѧ́ющагѡ . Ꙗ҆́кᲂже пᲂлᲂжѝ во  є҆гѵ́птѣ зна́менїѧ свᲂѧ̀ , и҆ чꙋдеса̀
свᲂѧ̀ на́  пᲂли танеѡ́сѣ . И҆ прелᲂжѝ въ кро́вь рѣ́ки и҆́хъ , и҆ и҆сто́чники
и҆́хъ ꙗ҆́кѡ да непїю́тъ . Пᲂсла̀ на нѧ̀ пе́сїѧ мꙋ́хи , и҆ пᲂѧдо́ша и҆́хъ . и҆
жа́бы , и҆ растлѝ и҆́хъ . И҆ дадѐ ржѣ̀ пло́дъ и҆́хъ , и҆ трꙋды̀ и҆́хъ
прꙋгѡ́мъ . Оу҆бѝ гра́дᲂмъ винᲂгра́ды и҆́хъ , и҆ черни́чїе и҆́хъ мра́зᲂмъ . И҆
предадѐ гра́дꙋ скᲂты̀ и҆́хъ , и҆ и҆мѣ́нїе и҆́хъ ѻ҆гню̀ . Пᲂсла̀ на нѧ̀ гнѣ́въ
ꙗ҆́рᲂсти свᲂеѧ̀ . гнѣ́въ и҆ ꙗ҆́рᲂсть и҆ ско́рбь , пᲂсла́нїе а҆́ггелы лю́тыми .
Пꙋ́ть сᲂтвᲂри́ти стезю̀ гнѣ́вꙋ свᲂемꙋ̀ , и҆ непᲂщадѣ̀ ѿ сме́рти дш҃а и҆́хъ , и҆
скᲂты̀ и҆́хъ в̾ сме́рти затвᲂрѝ . И҆ пᲂразѝ всѧ́къ пе́рвенецъ в̾ землѝ
є҆гѵ́петстѣй , ѿ  нача́тка всѧ́кагѡ трꙋда̀ и҆́хъ , в̾  селе́нїихъ ха́мᲂвыхъ .
И҆ вᲂз̾дви́же ꙗ҆́кѡ ѻ҆вца̀ лю́ди свᲂѧ̀ , и҆ вᲂз̾ведѐ ѧ҆̀ ꙗ҆́кѡ ста́до
в̾ пꙋсты́ни . И҆ наста́ви ѧ҆̀ ѡ҆  ᲂу҆пᲂва́нїи , и҆ не ᲂу҆страши́шасѧ , и҆
врагѝ и҆́хъ пᲂкры̀ мо́ре . И҆ введѐ ѧ҆̀ в̾ го́рꙋ ст҃ы́ни свᲂеѧ̀ . гᲂра̀ сѝ ,
ю҆́же стѧжа̀ десни́ца є҆гѡ̀ . И҆ и҆згна̀ ѿ лица̀ и҆́хъ ꙗ҆зы́ки . и҆ по  жре́бїю
дадѐ и҆́мъ зе́млю ю҆́жемъ дѣлᲂмѣ́рнымъ . И҆ вселѝ в̾ се́лѣхъ и҆́хъ кᲂлѣ́на
і҆зра́илева . И҆ и҆скꙋси́ша и҆ прᲂгнѣ́ваша бг҃а вы́шнѧгѡ , и҆ свидѣ́нїѧ є҆гѡ̀
не сᲂхрани́ша . И҆ ѡ҆брати́шасѧ и҆ ѿверго́шасѧ , ꙗ҆́кᲂже и҆ ѻ҆ц҃ы и҆́хъ ,
преврати́шасѧ въ лꙋ́къ раз̾враще́нъ . И҆ прᲂгнѣ́ваша и҆̀ въ хᲂлмѣ́хъ свᲂи́хъ ,
и҆ во и҆стꙋка́нныхъ свᲂи́хъ раз̾дражи́ша и҆̀ . Слы́ша бг҃ъ и҆ презрѣ̀ , и҆
ᲂу҆ничижѝ ѕѣлѡ̀ і҆зра́илѧ . И҆ ѿри́нꙋ ски́нїю сило́мскꙋю , селе́нїе є҆́же
всели́сѧ в̾ чл҃цѣхъ . И҆ предадѐ в̾ плѣ́нъ крѣ́пᲂсть и҆́хъ , и҆ дᲂбро́тꙋ и҆́хъ
в̾ рꙋ́ки врагѡ́мъ . И҆ затвᲂрѝ во ѻ҆рꙋ́жїи лю́ди свᲂѧ̀ , и҆ дᲂстᲂѧ́нїе свᲂѐ
презрѣ̀ . Ю҆́нᲂшы и҆́хъ пᲂѧдѐ ѻ҆́гнь , и҆ дѣ́вы и҆́хъ не ѡ҆сѣ́тᲂваны бы́ша .
Сщ҃е́нницы и҆́хъ ѻ҆рꙋ́жїемъ падо́ша , и҆ вдᲂви́цы и҆́хъ не ѡ҆пла́каны бы́ша .
И҆ вᲂста̀ ꙗ҆́кѡ спѧ̀ гдⷭ҇ь , ꙗ҆́кѡ си́ленъ и҆ шꙋ́менъ ѿ вина̀ . И҆ пᲂразѝ
врагѝ свᲂѧ̀ вспѧ́ть . пᲂнᲂше́нїе вѣ́чно дадѐ и҆́хъ . И҆ ѿри́нꙋ селе́нїе
і҆ѡ́сифᲂво , и҆ кᲂлѣ́но є҆фре́мᲂво не  и҆збра̀ . И҆ и҆збра̀ кᲂлѣ́но і҆ꙋ́дᲂво ,
го́рꙋ сїѡ́ню ю҆́же вᲂз̾любѝ . И҆ сᲂзда̀ ꙗ҆́кѡ и҆нᲂро́гъ ст҃ы́ню свᲂю̀ ,
на землѝ ѡ҆снᲂва̀ ю҆̀ въ вѣ́къ . И҆ и҆збра̀ дв҃да раба̀ свᲂегѡ̀ , и҆
вᲂспрїѧ́тъ и҆̀ ѿ ста́дъ ѻ҆́вчихъ . И҆ ѿ дᲂи́лицъ пᲂѧ́тъ є҆гѡ̀ , пастѝ і҆а́кѡва
раба̀ свᲂегѡ̀ , і҆зра́илѧ дᲂстᲂѧ́нїе свᲂѐ . И҆ ᲂу҆пасѐ и҆́хъ в̾ незло́бїи
срⷣца свᲂегѡ̀ , и҆ в̾  ра́зꙋмѣхъ рꙋ́кꙋ свᲂе́ю наста́вилъ и҆́хъ є҆́сть .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , ѻ҃и .=

~Бж҃е , прїидо́ша ꙗ҆зы́цы въ дᲂстᲂѧ́нїе твᲂѐ , ѡ҆скверни́ша цр҃кᲂвь ст҃ꙋ́ю
твᲂю̀ . Пᲂлᲂжи́ша і҆єрⷭ҇ли́ма ꙗ҆́кѡ ѻ҆во́щнᲂе храни́лище . пᲂлᲂжи́ша трꙋ́пїѧ
ра́бъ твᲂи́хъ , бра́шно пти́цамъ нбⷭ҇нымъ . пло́ти прпⷣбныхъ твᲂи́хъ ѕвѣре́мъ
земны́мъ . Прᲂлїѧ́ша кро́вь и҆́хъ ꙗ҆́кѡ во́дꙋ ѻ҆́крестъ і҆єрⷭ҇ли́ма , и҆ не бѣ̀
пᲂгреба́ѧи . Бы́хᲂмъ пᲂнᲂше́нїе сᲂсѣ́дѡмъ на́шимъ , пᲂд̾ража́нїе и҆
пᲂрꙋга́нїе сꙋ́щимъ ѻ҆́крестъ на́съ . Дᲂко́лѣ гдⷭ҇и прᲂгнѣ́ваешисѧ до кᲂнца̀ ,
раз̾жже́тсѧ ꙗ҆́кѡ ѻ҆́гнь рве́нїе твᲂѐ ; Прᲂле́й гнѣ́въ тво́й на ꙗ҆зы́ки
не зна́ющїѧ тебѐ , и҆ на црⷭ҇твїѧ ꙗ҆́же и҆́мене твᲂегѡ̀ не призва́ша . Ꙗ҆́кѡ
пᲂѧдо́ша і҆а́кѡва , и҆ мѣ́сто є҆гѡ̀ ѡ҆пꙋсти́ша . Не пᲂмѧнѝ на́шихъ
без̾зако́нїи пе́рвыхъ . ско́рѡ да  пред̾варѧ́тъ ны̀ щедро́ты твᲂѧ̀ гдⷭ҇и ,
ꙗ҆́кѡ ѡ҆бнища́хᲂмъ ѕѣлѡ̀ . Пᲂмᲂзѝ на́мъ бж҃е спаси́телю на́шъ , сла́вы ра́ди
и҆́мене твᲂегѡ̀ гдⷭ҇и и҆змѝ на́съ . и҆ ѡ҆чи́сти грѣхѝ на́ша и҆́мене ра́ди
твᲂегѡ̀ . Да некᲂгда̀ рекꙋ́тъ ꙗ҆зы́цы , гдѣ̀ є҆́сть бг҃ъ и҆́хъ ; и҆ ᲂу҆вѣ́стьсѧ
въ ꙗ҆зы́цѣхъ пред̾ ѻ҆чи́ма на́шима , ѿмще́нїе кро́ве ра́бъ твᲂи́хъ прᲂлиты́ѧ .
Да вни́детъ пред̾  тѧ̀ вᲂз̾дыха́нїе ѡ҆кᲂва́нныхъ , по вели́чїю мы́шцы твᲂеѧ̀
снабдѝ сы́ны ᲂу҆мерщве́нныхъ . Вᲂз̾да́ждь сᲂсѣ́дѡмъ на́шимъ седмᲂри́цею
в̾ нѣ́дра и҆́хъ , пᲂнᲂше́нїе и҆́хъ , и҆́мже пᲂнᲂси́ша тѧ̀ гдⷭ҇и . Мы́ же
лю́дїе твᲂѝ , и҆ ѻ҆вца̀ па́жити твᲂеѧ̀ . и҆спᲂвѣ́мысѧ тебѣ̀ бж҃е во́ вѣки ,
в̾ ро́дъ и҆ ро́дъ вᲂз̾вѣсти́мъ хвалꙋ̀ твᲂю̀ .

=ѱл҃о́мъ дв҃дᲂвъ , ѻ҃ѳ .=

~Пасы́и і҆и҃лѧ вᲂньмѝ , наставлѧ́ѧи ꙗ҆́кѡ ѻ҆вча̀ і҆ѡ́сифа . Сѣдѧ́и
на херꙋви́мѣ ꙗ҆ви́сѧ , пред̾ є҆фре́мᲂмъ , и҆ венїами́нᲂмъ , и҆ манасі́емъ .
Вᲂз̾дви́гни си́лꙋ твᲂю̀ , и҆ прїидѝ спастѝ на́съ . бж҃е ѡ҆брати́ ны , и҆
прᲂсвѣтѝ лицѐ твᲂѐ и҆ спасе́мсѧ . Гдⷭ҇и бж҃е си́лъ , дᲂко́лѣ гнѣ́ваешисѧ
на мᲂли́твꙋ ра́бъ твᲂи́хъ ; Пита́еши на́съ хлѣ́бᲂмъ сле́знымъ , и҆ пᲂи́ши на́съ
сле́зъ в̾ мѣ́рꙋ . Пᲂлᲂжи́лъ є҆сѝ на́съ въ  прерѣка́нїе сᲂсѣ́дѡмъ на́шимъ , и҆
вразѝ на́ши пᲂд̾ража́ша на́съ . Гдⷭ҇и бж҃е си́лъ ѡ҆брати́ ны , и҆ прᲂсвѣтѝ
лицѐ твᲂѐ , и҆ спасе́ни бꙋ́демъ . Винᲂгра́дъ и҆з̾ є҆гѵ́пта пренесѐ ,
и҆згна́лъ є҆сѝ ꙗ҆зы́ки и҆ насади́лъ є҆сѝ и҆̀ . Пꙋ́ть сᲂтвᲂри́лъ є҆сѝ
пред̾ ни́мъ , и҆ насадѝ кᲂре́нїѧ є҆гѡ̀ , и҆ и҆спо́лни зе́млю . Пᲂкры̀ го́ры
сѣ́нь є҆гѡ̀ , и҆ сте́блїѧ є҆гѡ̀ ке́дры бж҃їѧ . Прᲂстрѐ ро́зги є҆гѡ̀
до́ мᲂрѧ , и҆ да́же до рѣ́къ ѿ́расли є҆гѡ̀ . Въскꙋ́ю разᲂрѝ ѻ҆пло́тъ є҆гѡ̀ , и҆
ѡ҆бъи҆ма́ютъ и҆̀ всѝ мимᲂхᲂдѧ́щїи пꙋте́мъ . Ѡ҆зᲂба̀ и҆̀ ве́прь ѿ́лꙋга , и҆
и҆́нᲂкъ ди́вїи пᲂѧ́лъ и҆̀ є҆́сть . Бж҃е си́лъ ѡ҆брати́же , и҆ при́зри с̾ нб҃сѐ
и҆ ви́ждь , и҆ пᲂсѣтѝ винᲂгра́дъ се́й . И҆ сᲂвершѝ є҆гѡ̀ , є҆го́же насадѝ
десни́ца твᲂѧ̀ , и҆ на́  сн҃ы чл҃ческїѧ , ꙗ҆́же ᲂу҆крѣпи́лъ є҆сѝ себѣ̀ .
Пᲂжже́нъ ѻ҆гне́мъ и҆ раско́панъ , ѿ запреще́нїѧ лица̀ твᲂегѡ̀ пᲂги́бнꙋтъ .
Бꙋ́ди рꙋка̀ твᲂѧ̀ , на́  мꙋжа десни́ца твᲂѧ̀ . и҆ на́  сына челᲂвѣ́ча , є҆го́же
ᲂу҆крѣпи́лъ є҆сѝ себѣ̀ . И҆ не ѿстꙋ́пимъ ѿ тебѐ , живи́ши ны̀ , и҆ и҆́мѧ твᲂѐ
призᲂве́мъ . Гдⷭ҇и бж҃е си́лъ ѡ҆брати́ ны , и҆ ꙗ҆вѝ лицѐ твᲂѐ , и҆ спасе́ни
бꙋ́демъ .

=ѱл҃о́мъ дв҃дᲂвъ , п҃ .=

~Ра́дꙋйтесѧ бг҃ꙋ пᲂмо́щникꙋ на́шемꙋ , вᲂскли́кните бг҃ꙋ і҆а́кѡвлю .
Прїими́те ѱл҃о́мъ , и҆ дади́те тѷмпа́нъ , ѱл҃ты́рь красе́нъ с̾ гꙋ́сльми .
Вᲂстрꙋби́те на  но́въ мѣ́сѧцъ трꙋбо́ю , въ наро́читыи де́нь пра́здника ва́шегѡ .
Ꙗ҆́кѡ пᲂвелѣ́нїе і҆и҃лево є҆́сть , и҆ сꙋдьба̀ бг҃а і҆а́кѡвлѧ . Свидѣ́нїе
во і҆ѡ́сифѣ пᲂлᲂжѝ є҆мꙋ̀ , внегда̀ и҆зы́ти є҆мꙋ̀ ѿ землѝ є҆гѵ́петскїѧ .
ꙗ҆зы́ка є҆го́же не вѣ́дѧше , ᲂу҆слы́ша . Ѿѧ́тъ ѿ  бре́мене хребе́тъ є҆гѡ̀ ,
рꙋ́цѣ є҆гѡ̀ в̾ кᲂшѝ пᲂрабо́тастѣ . Въ ско́рби призва́ мѧ и҆ и҆зба́вихъ тѧ̀ .
ᲂу҆слы́шахъ тѧ̀ въ  та́йнѣ бꙋ́рнѣ , и҆скꙋси́хъ тѧ̀ на вᲂдѣ̀ пререка́нїѧ .
Слы́шите лю́дїе мᲂѝ , и҆ засвидѣ́тельствꙋю ва́мъ . і҆зра́илю а҆́ще пᲂслꙋ́шаеши
менѐ . Не бꙋ́детъ в̾ тебѣ̀ бг҃ъ но́въ , нижѐ пᲂклᲂни́шисѧ бг҃ꙋ чꙋжде́мꙋ .
А҆́зъ бо є҆́смь гдⷭ҇ь бг҃ъ тво́й , и҆зведы́и тѧ ѿ землѝ є҆гѵ́петскїѧ ,
раз̾ширѝ ᲂу҆ста̀ твᲂѧ̀ , и҆ и҆спо́лню ѧ҆̀ . И҆ непᲂслꙋ́шаша лю́дїе мᲂѝ гла́са
мᲂегѡ̀ , и҆ і҆зра́иль невнѧ́тъ мѝ . И҆ ѿпꙋсти́хъ и҆́хъ по  начина́нїю серде́цъ
и҆́хъ , и҆ по́йдꙋтъ въ начина́нїихъ свᲂи́хъ . А҆́ще бы́ша лю́дїе мᲂѝ
пᲂслꙋ́шали менѐ , и҆ і҆зра́иль а҆́ще бы в̾ пꙋтѝ мᲂѧ̀ хᲂди́лъ . Ни ѡ҆ 
чесо́мъ же ᲂу҆́бѡ врагѝ є҆гѡ̀ смири́лъ бы́хъ , и҆ на стꙋжа́ющїѧ и҆́мъ
вᲂз̾лᲂжи́лъ бы́хъ рꙋ́кꙋ мᲂю̀ . Вразѝ гдⷭ҇ни сᲂлга́ша є҆мꙋ̀ , и҆ бꙋ́детъ вре́мѧ
и҆́хъ в̾ вѣ́къ . И҆ напита̀ и҆́хъ ѿ тꙋ́ка пшени́чна , и҆ ѿ  ка́мене ме́да
насы́ти и҆́хъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , п҃а .=

~Бг҃ъ ста̀ в̾ со́нмѣ бᲂгѡ́въ , пᲂсредѣ́ же бᲂгѡ́въ раз̾сꙋ́дитъ . Дᲂко́лѣ
сꙋ́дите не  пра́вдꙋ , и҆ ли́цъ грѣ́шничь ѡ҆бинꙋ́етесѧ ; Сꙋди́те си́рꙋ и҆
ᲂу҆бо́гꙋ , смире́на и҆ ни́ща ѡ҆правда́йте . И҆змѣ́те ни́ща и҆ ᲂу҆бо́га ,
и҆з̾ рꙋкѝ грѣ́шничи , и҆ и҆зба́вите и҆̀ . Не ᲂу҆вѣ́дѣша нижѐ разꙋмѣ́ша ,
во тмѣ̀ хо́дѧтъ . да пᲂд̾ви́жатсѧ всѧ̀ ѡ҆снᲂва́нїѧ землѝ . А҆́зъ рѣ́хъ , бо́зи
бꙋ́дете , и҆ сы́нᲂве вы́шнѧгѡ всѝ . Вы́ же ꙗ҆́кѡ чл҃цы ᲂу҆мира́ете , и҆ ꙗ҆́кѡ
є҆ди́нъ ѿ кнѧ́зь па́даете . Вᲂскрⷭ҇нѝ бж҃е сꙋдѝ землѝ , ꙗ҆́кѡ ты̀ наслѣ́диши
во всѣ́хъ ꙗ҆зы́цѣхъ .

=ѱл҃о́мъ дв҃дᲂвъ , п҃в .=

~Бж҃е , кто̀ ᲂу҆пᲂдо́битсѧ тебѣ̀ , не премᲂлчѝ ни ᲂу҆крᲂтѝ бж҃е . Ꙗ҆́кѡ сѐ
вразѝ твᲂѝ вᲂз̾шꙋмѣ́ша , и҆ ненави́дѧщїи тѧ̀ вᲂз̾двиго́ша главꙋ̀ . На́ люди
твᲂѧ̀ лꙋка́внᲂваша во́лею , и҆ сᲂвѣща́ша на ст҃ы́ѧ твᲂѧ̀ . Рѣ́ша , прїидѣ́те и҆
пᲂтреби́мъ ѧ҆̀ ѿ ꙗ҆зы́къ , и҆ не пᲂмѧне́тсѧ и҆́мѧ і҆зра́илево къ тᲂмꙋ̀ . Ꙗ҆́кѡ
сᲂвѣща́ша є҆динᲂмышле́нїемъ вкꙋ́пѣ , на тѧ̀ завѣ́тъ завѣща́ша . Селе́нїѧ
і҆дꙋме́йска , и҆ и҆зма́илите . Мѡа́въ и҆ а҆га́рѧне , гева́лъ , и҆ а҆ммѡ́нъ , и҆
а҆мали́къ , и҆нᲂплеме́нницы с̾  живꙋ́щими в̾ тѵ́рѣ . И҆́бо и҆ а҆́ссиръ прїи́де
с̾ ни́ми , бы́ша в̾ застꙋпле́нїе сынᲂвѡ́мъ ло́тᲂвѡмъ . Сᲂтвᲂрѝ и҆́мъ , ꙗ҆́кѡ
мадїа́мꙋ и҆ сиса́рѣ , ꙗ҆́кѡ и҆ а҆ви́мꙋ в̾ пᲂто́цѣ ки́ссѡвѣ . Пᲂтреби́шасѧ
во а҆єндѡ́рѣ , бы́ша ꙗ҆́кѡ гно́й земны́и . Пᲂлᲂжѝ кнѧ́зи и҆́хъ , ꙗ҆́кѡ ѻ҆ри́ва
и҆ зи́ва и҆ зеве́ѧ и҆ салма́на , всѧ̀ кнѧ́зи и҆́хъ . И҆́же рѣ́ша , да наслѣ́димъ
себѣ̀ свѧти́ло бж҃їе . Бж҃е мо́й , пᲂлᲂжѝ и҆́хъ ꙗ҆́кѡ ко́ло , ꙗ҆́кѡ тро́сть
пред̾ лице́мъ вѣ́тра . Ꙗ҆́кѡ ѻ҆́гнь пᲂпалѧ́ѧи дꙋбра́вы , ꙗ҆́кѡ пла́мень
пᲂжига́ѧи го́ры . Та́кѡ пᲂжене́ши ѧ҆̀ бꙋ́рею твᲂе́ю , и҆ гнѣ́вᲂмъ твᲂи́мъ
смꙋти́ши ѧ҆̀ . И҆спо́лни лица̀ и҆́хъ без̾че́стїѧ , и҆ взы́щꙋтъ и҆́мене твᲂегѡ̀
гдⷭ҇и . Да пᲂстыдѧ́тсѧ и҆ смѧтꙋ́тсѧ въ вѣ́къ вѣ́ка , и҆ пᲂсра́мѧтсѧ и҆
пᲂги́бнꙋтъ . И҆ ᲂу҆вѣ́дѧтъ , ꙗ҆́кѡ и҆́мѧ тебѣ̀ гдⷭ҇ь . ты̀ є҆ди́нъ вы́шнїи
по все́й землѝ .

=ѱл҃о́мъ дв҃дᲂвъ , п҃г .=

~Ко́ль вᲂз̾лю́блена се́ла твᲂѧ̀ гдⷭ҇и си́лъ . жела́етъ , и҆ скᲂнчава́етсѧ дш҃а
мᲂѧ̀ во двᲂры̀ гдⷭ҇нѧ . Срⷣце мᲂѐ и҆ пло́ть мᲂѧ̀ вᲂз̾ра́дᲂвастасѧ ѡ҆́ бз҃ѣ
жи́вѣ . И҆́бо пти́ца ѡ҆брѣ́те себѣ̀ хра́минꙋ , и҆ го́рлица гнѣздо̀ себѣ̀ ,
и҆дѣ́же пᲂлᲂжѝ птенцы̀ свᲂѧ̀ , ѻ҆лтарѝ твᲂѧ̀ гдⷭ҇и бж҃е си́лъ , цр҃ю мо́й и҆
бж҃е мо́й . Бл҃же́ни живꙋ́щїи в̾ дᲂмꙋ̀ твᲂе́мъ , в̾ вѣ́къ вѣ́ка вᲂсхва́лѧтъ
тѧ̀ . Бл҃же́нъ мꙋ́жь , є҆мꙋ́же є҆́сть застꙋпле́нїе є҆гѡ̀ ѿ тебѐ .
Вᲂсхᲂжде́нїѧ в̾ срⷣцы свᲂе́мъ пᲂлᲂжѝ . во ᲂу҆до́ли плаче́внѣ , в̾  мѣ́стѣ
и҆дѣ́же пᲂлᲂжѝ . и҆́бо бл҃гᲂслᲂве́нїе да́стъ зако́нъ даѧ́и . По́йдꙋтъ ѿ си́лы
в̾  си́лꙋ , ꙗ҆ви́тсѧ бг҃ъ бᲂгѡ́мъ в̾ сїѡ́нѣ . Гдⷭ҇и бж҃е си́лъ , ᲂу҆слы́ши
мл҃твꙋ мᲂю̀ , внꙋшѝ бж҃е і҆а́кѡвль . Защи́тниче на́шъ ви́ждь бж҃е , и҆ при́зри
на лицѐ хрⷭ҇та̀ твᲂегѡ̀ . Ꙗ҆́кѡ лꙋ́чше де́нь є҆ди́нъ во дво́рѣхъ твᲂи́хъ па́че
ты́сѧщь . И҆зво́лихъ примѣта́тисѧ в̾  дᲂмꙋ̀ бг҃а мᲂегѡ̀ па́че , не́же жи́ти мѝ
в̾ се́лѣхъ грѣ́шничихъ . Ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь , бг҃ъ
бл҃гᲂда́ть и҆ сла́вꙋ да́стъ . Гдⷭ҇ь не лиши́тъ бл҃га , хᲂдѧ́щихъ не ѕло́бїемъ .
Гдⷭ҇и бж҃е си́лъ , бл҃же́нъ чл҃къ ᲂу҆пᲂва́ѧи на тѧ̀ .

=ѱл҃о́мъ дв҃дᲂвъ , п҃д .=

~Бл҃гᲂвᲂли́лъ є҆сѝ гдⷭ҇и зе́млю твᲂю̀ , вᲂз̾врати́лъ є҆сѝ плѣ́нъ і҆а́кѡвль .
Ѡ҆ста́вилъ є҆сѝ без̾зако́нїѧ лю́демъ твᲂи́мъ , пᲂкры́лъ є҆сѝ всѧ̀ грѣхѝ
и҆́хъ . Оу҆крᲂти́лъ є҆сѝ ве́сь гнѣ́въ тво́й , вᲂз̾врати́лъ є҆сѝ ѿ́  гнѣва
ꙗ҆́рᲂсти твᲂеѧ̀ . Вᲂз̾вратѝ на́съ бж҃е спасе́нїи на́шихъ , и҆ вᲂз̾вратѝ
ꙗ҆́рᲂсть твᲂю̀ ѿ  на́съ . Є҆да̀ во́ вѣки прᲂгнѣ́ваешисѧ на ны̀ , и҆лѝ
про́стреши гнѣ́въ сво́й ѿ́  рᲂда в̾ ро́дъ ; Бж҃е , ты̀ ѡ҆бра́щь живи́ши ны̀ ,
и҆ лю́дїе твᲂѝ вᲂз̾веселѧ́тсѧ ѡ҆ тебѣ̀ . Ꙗ҆вѝ на́мъ гдⷭ҇и млⷭ҇ть твᲂю̀ , и҆
спасе́нїе твᲂѐ да́ждь на́мъ . Оу҆слы́шꙋ что̀ рече́тъ ѡ҆ мнѣ̀ гдⷭ҇ь бг҃ъ .
ꙗ҆́кѡ рече́тъ ми́ръ на́  люди свᲂѧ̀ , и҆ на прпⷣбныѧ свᲂѧ̀ , и҆ на ѡ҆браща́ющїѧ
срⷣца̀ къ немꙋ̀ . Ѻ҆ба́че бли́зъ бᲂѧ́щихсѧ є҆гѡ̀ , спасе́нїе є҆гѡ̀ , всели́ти
сла́вꙋ в̾ зе́млю на́шꙋ . Млⷭ҇ть и҆ и҆́стина срѣто́стѣсѧ , пра́вда и҆ ми́ръ
ѡ҆блᲂбыза́стасѧ . И҆ и҆́стина ѿ  землѝ вᲂсїѧ̀ , и҆ пра́вда съ небесѐ
прини́че . И҆́бо гдⷭ҇ь да́стъ бл҃гᲂсть , и҆ землѧ̀ на́ша да́стъ пло́дъ сво́й .
Пра́вда пред̾ ни́мъ пред̾и́детъ , и҆ пᲂлᲂжи́тъ в̾ пꙋ́ть стᲂпы̀ свᲂѧ̀ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

