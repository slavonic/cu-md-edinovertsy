=каѳи́сма , д҃ . ѱл҃о́мъ дв҃дᲂвъ , к҃д .=

~Къ тебѣ̀ гдⷭ҇и вᲂз̾двиго́хъ дш҃ꙋ мᲂю̀ , бж҃е мо́й на тѧ̀ ᲂу҆пᲂва́хъ , да не
пᲂстыжꙋ́сѧ во́ вѣки . Ни пᲂсмѣю́т̾мисѧ вразѝ мᲂѝ . и҆́бо всѝ терпѧ́щїи тѧ̀
не пᲂстыдѧ́тсѧ . Да пᲂстыдѧ́тсѧ без̾зако́ннꙋющїи в̾сꙋ́е . Пꙋтѝ твᲂѧ̀ гдⷭ҇и
скажи́ ми , и҆ стезѧ́мъ твᲂи́мъ наꙋчи́ мѧ . Наста́ви мѧ на и҆́стинꙋ твᲂю̀ , и҆
наꙋчи́ мѧ . ꙗ҆́кѡ ты̀ є҆сѝ бг҃ъ сп҃съ мо́й , и҆ тебѐ терпѣ́хъ ве́сь де́нь .
Пᲂмѧнѝ щедро́тъ твᲂи́хъ гдⷭ҇и , и҆ млⷭ҇ти твᲂѧ̀ ꙗ҆́кѡ ѿ́  вѣка сꙋ́ть . Грѣ́хъ
ю҆́нᲂсти мᲂеѧ̀ , и҆ невѣ́жествїѧ мᲂегѡ̀ не пᲂмѧнѝ . по  млⷭ҇ти твᲂе́й
пᲂмѧни́ мѧ ты̀ , ра́ди бл҃гᲂсти твᲂеѧ̀ гдⷭ҇и . Бл҃гъ и҆ пра́въ гдⷭ҇ь , сегѡ̀
ра́ди зако́нъ пᲂлᲂжи́тъ сᲂгрѣша́ющимъ на пꙋтѝ . Наста́витъ кро́ткїѧ на сꙋ́дъ ,
и҆ наꙋчи́тъ кро́ткїѧ пꙋте́мъ свᲂи́мъ . Всѝ пꙋтїѐ гдⷭ҇ни млⷭ҇ть и҆ и҆́стина ,
взыска́ющимъ завѣ́та є҆гѡ̀ и҆ свидѣ́нїѧ є҆гѡ̀ . Ра́ди и҆́мене твᲂегѡ̀ гдⷭ҇и ,
и҆ ѡ҆чи́сти грѣ́хъ мо́й , мно́гъ бо є҆́сть . Кто̀ є҆́сть чл҃къ бᲂѧ́исѧ гдⷭ҇а ;
зако́нъ пᲂлᲂжи́тъ є҆мꙋ̀ на пꙋтѝ , и҆́же и҆зво́ли . Дш҃а є҆гѡ̀ во бл҃ги́хъ
вᲂдвᲂри́тсѧ , и҆ сѣ́мѧ є҆гѡ̀ наслѣ́дитъ зе́млю . Держа́ва гдⷭ҇ь бᲂѧ́щимсѧ
є҆гѡ̀ , и҆ завѣ́тъ є҆гѡ̀ ꙗ҆ви́тъ и҆́мъ . Ѻ҆́чи мᲂѝ вы́нꙋ ко́ гдⷭ҇ꙋ , ꙗ҆́кѡ
то́й и҆сто́ргнетъ ѿ  сѣ́ти но́зѣ мᲂѝ . При́зри на мѧ̀ и҆ пᲂми́лꙋй мѧ , ꙗ҆́кѡ
є҆динᲂро́дъ и҆ ни́щь є҆́смь а҆́зъ . Ско́рби срⷣца мᲂегѡ̀ ᲂу҆мно́жишасѧ , и҆ ѿ 
бѣ́дъ мᲂи́хъ и҆зведи́ мѧ . Ви́ждь смире́нїе мᲂѐ и҆ трꙋ́дъ мо́й , и҆ ѿпꙋстѝ
всѧ̀ грѣхѝ мᲂѧ̀ . Ви́ждь врагѝ мᲂѧ̀ ꙗ҆́кѡ ᲂу҆мно́жишасѧ , и҆ ненавидѣ́нїемъ
не  пра́веднымъ вᲂз̾ненави́дѣша мѧ̀ . Сᲂхранѝ дш҃ꙋ мᲂю̀ и҆ и҆зба́ви мѧ . да не
пᲂстыжꙋ́сѧ , ꙗ҆́кѡ ᲂу҆пᲂва́хъ на тѧ̀ . Неѕло́бивїи и҆ пра́вїи прилѣплѧ́хꙋсѧ
мнѣ̀ , ꙗ҆́кѡ пᲂтерпѣ́хъ тѧ гдⷭ҇и . И҆зба́ви бж҃е і҆и҃лѧ ѿ  всѣ́хъ ско́рбїи
є҆гѡ̀ .

=ѱл҃о́мъ дв҃дᲂвъ , к҃є .=

~Сꙋди́  ми гдⷭ҇и , ꙗ҆́кѡ а҆́зъ неѕло́бᲂю мᲂе́ю хᲂди́хъ , и҆ на́  гдⷭ҇а
ᲂу҆пᲂва́ѧ не и҆знемᲂгꙋ̀ . И҆скꙋси́  мѧ гдⷭ҇и , и҆ и҆стѧжи́ мѧ , раз̾ждезѝ
ᲂу҆тро́бы мᲂѧ̀ , и҆ срⷣце мᲂѐ . Ꙗ҆́кѡ млⷭ҇ть твᲂѧ̀ пред̾ ѻ҆чи́ма мᲂи́ма
є҆́сть , и҆ бл҃гᲂꙋгᲂди́хъ во и҆́стинѣ твᲂе́й . Не сѣдо́хъ съ со́нмᲂмъ
сꙋ́етнымъ , и҆ съ  закᲂнᲂпрестꙋ́пными не вни́дꙋ . Вᲂз̾ненави́дѣхъ цр҃кви
лꙋка́внꙋющихъ , и҆ съ нечести́выми не  сѧ́дꙋ . Оу҆мы́ю въ непᲂви́нныхъ рꙋ́цѣ
мᲂѝ , и҆ ѡ҆бы́дꙋ ѻ҆лта́рь тво́й гдⷭ҇и . Оу҆слы́шати мѝ гла́съ хвалы̀ твᲂеѧ̀ ,
и҆ пᲂвѣ́дати всѧ̀ чꙋдеса̀ твᲂѧ̀ . Гдⷭ҇и вᲂз̾люби́хъ бл҃гᲂлѣ́пїе до́мꙋ твᲂегѡ̀ ,
и҆ мѣ́сто вселе́нїѧ сла́вы твᲂеѧ̀ . Да не пᲂгꙋби́ши с̾ нечести́выми дш҃ꙋ мᲂю̀ ,
и҆ с̾ мꙋ́жи кро́ви живо́тъ мо́й . И҆́хже въ рꙋкꙋ̀ без̾зако́нїѧ , и҆ десни́ца
и҆́хъ и҆спо́лнисѧ мзды̀ . А҆́зъ же не ѕло́бᲂю мᲂе́ю хᲂди́хъ , и҆зба́ви мѧ гдⷭ҇и
и҆ пᲂми́лꙋй мѧ . Нᲂга̀ мᲂѧ̀ ста̀ на пра́вᲂтѣ , въ цр҃квахъ бл҃гᲂслᲂвлю́ тѧ
гдⷭ҇и .

=ѱл҃о́мъ дв҃дᲂвъ , к҃ѕ .=

~Гдⷭ҇ь прᲂсвѣще́нїе мᲂѐ , и҆ спаси́тель мо́й , кᲂго́сѧ ᲂу҆бᲂю̀ ; гдⷭ҇ь
защи́титель живᲂтꙋ̀ мᲂемꙋ̀ , ѿ  кᲂго́сѧ ᲂу҆страшꙋ̀ ; внегда̀ приближа́тисѧ
на мѧ̀ ѕло́бꙋюще , снѣ́сти пло́тїи мᲂи́хъ . Ѡ҆скᲂрблѧ́ющїи  мѧ и҆ вразѝ
мᲂѝ , ті́и и҆знемᲂго́ша и҆ падо́ша . А҆́ще ѡ҆пᲂлчи́тсѧ на мѧ̀ по́лкъ ,
не ᲂу҆бᲂи́тсѧ срⷣце мᲂѐ . а҆́ще вᲂста́нетъ на мѧ̀ бра́нь , на́нь а҆́зъ
ᲂу҆пᲂва́ю . Є҆ди́но прᲂси́хъ ѿ́  гдⷭ҇а , то̀ взыщꙋ̀ , є҆́же жи́ти ми в̾  дᲂмꙋ̀
гдⷭ҇ни , всѧ̀ днѝ живᲂта̀ мᲂегѡ̀ . зрѣ́ти ми красᲂтꙋ̀ гдⷭ҇ню , и҆ пᲂсѣща́ти
цр҃кᲂвь ст҃ꙋ́ю є҆гѡ̀ . Ꙗ҆́кѡ скры́  мѧ въ кро́вѣ свᲂе́мъ , в̾ де́нь ѕла̀ мᲂегѡ̀
пᲂкры́  мѧ в̾ та́йнѣ кро́ва свᲂегѡ̀ . На ка́мень вᲂзнесе́ мѧ , и҆ нн҃ѣ сѐ
вᲂз̾несѐ главꙋ̀ мᲂю̀ на  врагѝ мᲂѧ̀ . ѡ҆быдо́хъ , и҆ пᲂжро́хъ в̾ кро́вѣ
є҆гѡ̀ , же́ртвꙋ хвале́нїѧ и҆ вᲂскликнᲂве́нїѧ , пᲂю̀ и҆ вᲂспᲂю̀ гдⷭ҇ви .
Оу҆слы́ши гдⷭ҇и гла́съ мо́й , и҆́мже вᲂз̾ва́хъ . пᲂми́лꙋй мѧ и҆ ᲂу҆слы́ши мѧ .
Тебѣ̀ речѐ срⷣце мᲂѐ , гдⷭ҇а взыщꙋ̀ . взыска̀ тебѐ лицѐ мᲂѐ , лица̀ твᲂегѡ̀
гдⷭ҇и взыщꙋ̀ . Не ѿвратѝ лица̀ твᲂегѡ̀ ѿ менѐ , и҆ не  ᲂу҆клᲂни́сѧ гнѣ́вᲂмъ
ѿ раба̀ твᲂегѡ̀ . пᲂмо́щникъ мѝ бꙋ́ди , не ѿри́ни менѐ , и҆ не ѡ҆ста́ви менѐ
бж҃е спаси́телю мо́й . Ꙗ҆́кѡ ѻ҆ц҃ъ мо́й , и҆ мт҃и мᲂѧ̀ ѡ҆ста́виста мѧ̀ ,
гдⷭ҇ь же вᲂспрїѧ́тъ мѧ̀ . Закᲂнᲂпᲂлᲂжи́ ми гдⷭ҇и в̾ пꙋтѝ твᲂе́мъ , и҆ наста́ви
мѧ̀ на  пꙋ́ть пра́выи , вра́гъ мᲂи́хъ ра́ди . Не преда́ждь менѐ въ  дш҃а́хъ
стꙋжа́ющихъ ми , ꙗ҆́кѡ вᲂста́ша на мѧ̀ свидѣ́теле не пра́веднїи , и҆ сᲂлга̀
не пра́вда себѣ̀ . Вѣ́рꙋю ви́дѣти бл҃га́ѧ гдⷭ҇нѧ , на землѝ живы́хъ . Пᲂтерпѝ
гдⷭ҇а , мꙋжа́йсѧ и҆ да крѣпи́тсѧ срⷣце твᲂѐ , и҆ пᲂтерпѝ гдⷭ҇а .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , к҃з .=

~Къ тебѣ̀ гдⷭ҇и вᲂз̾зᲂвꙋ̀ , бж҃е мо́й не премᲂлчи́ши ѿ менѐ . да некᲂгда̀
премᲂлчи́ши ѿ  менѐ , и҆ ᲂу҆пᲂдо́блюсѧ низ̾хᲂдѧ́щимъ въ ро́въ . Оу҆слы́ши гдⷭ҇и
гла́съ мᲂле́нїѧ мᲂегѡ̀ , є҆гда̀ мᲂлю́сѧ к̾ тебѣ̀ , внегда̀ вᲂз̾дѣ́ти мѝ рꙋ́цѣ
мᲂѝ , к̾ цр҃кви ст҃ѣ́й твᲂе́й . Не привлецы̀ менѐ со грѣ́шники , и҆ съ 
дѣ́лающими не пра́вдꙋ не пᲂгꙋбѝ менѐ . гл҃ющими ми́ръ съ бли́жними свᲂи́ми ,
ѕла́ѧ  же въ срⷣцы́хъ свᲂи́хъ . Да́ждь и҆́мъ гдⷭ҇и по дѣ́лᲂмъ и҆́хъ , и҆
по лꙋка́вьствꙋ начина́нїѧ и҆́хъ . по дѣ́лѡмъ рꙋ́кꙋ и҆́хъ да́ждь и҆́мъ ,
вᲂз̾да́ждь вᲂз̾даѧ́нїе и҆́хъ и҆́мъ . Ꙗ҆́кѡ не разꙋмѣ́ша въ  дѣ́ла гдⷭ҇нѧ , и҆
въ дѣ́ла рꙋ́кꙋ є҆гѡ̀ . разᲂри́ши и҆́хъ , и҆ не сᲂзи́ждеши и҆́хъ . Бл҃гᲂслᲂве́нъ
гдⷭ҇ь , ꙗ҆́кѡ ᲂу҆слы́ша гла́съ мᲂле́нїѧ мᲂегѡ̀ . Гдⷭ҇ь пᲂмо́щникъ мо́й , и҆
защи́титель мо́й , на́нь ᲂу҆пᲂва̀ срⷣце мᲂѐ , и҆ пᲂмо́же ми . и҆ прᲂцвѣтѐ
пло́ть мᲂѧ̀ , и҆ во́лею мᲂе́ю и҆спᲂвѣ́мсѧ є҆мꙋ̀ . Гдⷭ҇ь ᲂу҆тверже́нїе лю́демъ
свᲂи́мъ , и҆ защи́титель спасе́нїемъ хрⷭ҇та̀ свᲂегѡ̀ є҆́сть . Спасѝ гдⷭ҇и
лю́ди свᲂѧ̀ , и҆ бл҃гᲂслᲂвѝ дᲂстᲂѧ́нїе свᲂѐ , и҆ ᲂу҆пасѝ ѧ҆̀ и҆ вᲂзмѝ ѧ҆̀
до́ вѣка .

=ѱл҃о́мъ дв҃дᲂвъ , к҃и .=

~Принесѣ́те гдⷭ҇ви сн҃ᲂве бж҃їи , принесѣ́те гдⷭ҇ви сн҃ы ѻ҆́внѧ . Принесѣ́те
гдⷭ҇ви сла́вꙋ и҆ че́сть , принесѣ́те гдⷭ҇ви сла́вꙋ и҆́мени є҆гѡ̀ . пᲂклᲂни́тесѧ
гдⷭ҇ви во двᲂрѣ̀ ст҃ѣ́мъ є҆гѡ̀ . Гла́съ гдⷭ҇нь на вᲂда́хъ . бг҃ъ сла́вы
вᲂз̾гремѣ̀ . гдⷭ҇ь на вᲂда́хъ мно́гихъ . Гла́съ гдⷭ҇нь в̾ крѣ́пᲂсти , гла́съ
гдⷭ҇нь в̾ велелѣ́пᲂтѣ . Гла́съ гдⷭ҇нь сᲂкрꙋша́ющагѡ ке́дры , и҆ сᲂтры́етъ гдⷭ҇ь
ке́дры лива́нскїѧ . И҆ и҆стни́тъ ѧ҆̀ ꙗ҆́кѡ теле́цъ лива́нскїи . и҆
вᲂз̾лю́бленныи , ꙗ҆́кѡ сн҃ъ є҆динᲂро́жь . Гла́съ гдⷭ҇нь пресѣца́ющагѡ пла́мень
ѻ҆гнѧ̀ . Гла́съ гдⷭ҇нь стрѧса́ющагѡ пꙋсты́ню , и҆ стрѧсе́тъ гдⷭ҇ь пꙋсты́ню
кадди́съ . Гла́съ гдⷭ҇нь сᲂверша́ющагѡ є҆ле́ни , и҆ ѿкры́етъ дꙋбра́вы , и҆
въ цр҃кви є҆гѡ̀ всѧ́къ кто̀ глаго́летъ сла́вꙋ . Гдⷭ҇ь пᲂто́пъ населѧ́етъ , и҆
сѣди́тъ гдⷭ҇ь цр҃ь в̾ вѣ́къ . Гдⷭ҇ь крѣ́пᲂсть лю́демъ свᲂи́мъ да́стъ , гдⷭ҇ь
бл҃гᲂслᲂви́тъ лю́ди свᲂѧ̀ ми́рᲂмъ .

=ѱл҃о́мъ дв҃дᲂвъ , к҃ѳ .=

~Вᲂзнесꙋ́  тѧ гдⷭ҇и ꙗ҆́кѡ пᲂдъѧ́тъ мѧ , и҆ не вᲂз̾весели́лъ є҆сѝ врагѝ мᲂѧ̀
ѡ҆ мнѣ̀ . Гдⷭ҇и бж҃е мо́й вᲂз̾ва́хъ к̾ тебѣ̀ , и҆ и҆сцѣли́ мѧ . гдⷭ҇и вᲂз̾ве́лъ
є҆сѝ ѿ а҆́да дш҃ꙋ мᲂю̀ , спа́слъ  мѧ є҆сѝ ѿ низ̾хᲂдѧ́щихъ в̾ ро́въ . По́йте
гдⷭ҇ви прпⷣбнїи є҆гѡ̀ , и҆ и҆спᲂвѣ́дайте па́мѧть ст҃ы́ни є҆гѡ̀ . Ꙗ҆́кѡ гнѣ́въ
в̾ ꙗ҆́рᲂсти є҆гѡ̀ , и҆ живо́тъ в̾ во́ли є҆гѡ̀ . ве́черъ вᲂдвᲂри́тсѧ пла́чь , и҆
заꙋ́тра ра́дᲂсть . А҆́зъ же рѣ́хъ , во ѻ҆би́лїи мᲂе́мъ не пᲂд̾ви́жꙋсѧ
во́ вѣки . Гдⷭ҇и во́лею твᲂе́ю пᲂда́ждь дᲂбро́тѣ мᲂе́й си́лꙋ . ѿврати́лъ же
є҆сѝ лицѐ свᲂѐ , и҆ бы́хъ смꙋще́нъ . Къ тебѣ̀ гдⷭ҇и вᲂз̾зᲂвꙋ̀ , и҆ къ бг҃ꙋ
мᲂемꙋ̀ пᲂмᲂлю́сѧ . Каѧ̀ по́льза в̾ кро́ви мᲂе́й , внегда̀ схᲂди́ти  ми
во и҆стлѣ́нїе . Є҆да̀ и҆спᲂвѣ́стьтисѧ пе́рсть , и҆лѝ вᲂз̾вѣсти́тъ и҆́стинꙋ
твᲂю̀ . Слы́ша гдⷭ҇ь и҆ пᲂми́лᲂва мѧ̀ , гдⷭ҇ь бы́сть пᲂмо́щникъ мо́й .
Ѡ҆брати́лъ є҆сѝ пла́чь мо́й въ ра́дᲂсть мнѣ̀ , растерза́лъ є҆сѝ вре́тище
мᲂѐ , и҆ препᲂѧ́салъ  мѧ є҆сѝ весе́лїемъ . Ꙗ҆́кѡ да вᲂспᲂе́тъ тебѣ̀ сла́ва
мᲂѧ̀ , и҆ не ᲂу҆милю́сѧ . Гдⷭ҇и бж҃е мо́й во́ вѣки и҆спᲂвѣ́мсѧ тѝ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , л҃ .=

~На тѧ̀ гдⷭ҇и ᲂу҆пᲂва́хъ , да не пᲂстыжꙋ́сѧ во́ вѣки , пра́вдᲂю твᲂе́ю
и҆зба́ви мѧ и҆ и҆зми́ мѧ . Приклᲂнѝ ко мнѣ̀ ᲂу҆́хо твᲂѐ , ᲂу҆скᲂрѝ и҆зѧ́ти
мѧ . Бꙋ́ди ми в̾ бг҃ъ защи́титель , и҆ в̾  до́мъ прибѣ́жища спасти́ мѧ . Ꙗ҆́кѡ
держа́ва мᲂѧ̀ и҆ прибѣ́жище мᲂѐ є҆сѝ ты̀ . и҆ и҆́мене твᲂегѡ̀ ра́ди наста́виши
мѧ̀ , и҆ препита́еши мѧ̀ . И҆сто́ргнеши мѧ̀ ѿ сѣ́ти сеѧ̀ , ю҆́же скры́ша ми .
ꙗ҆́кѡ ты̀ є҆сѝ защи́титель мо́й гдⷭ҇и . Въ рꙋ́ки твᲂѧ̀ предаю̀ дх҃ъ мо́й .
и҆зба́вилъ мѧ є҆сѝ гдⷭ҇и бж҃е и҆́стинѣ . Вᲂз̾ненави́дѣлъ є҆сѝ хранѧ́щїѧ
сꙋ́етнаѧ за тще́е , а҆́зъ же на́  гдⷭ҇а ᲂу҆пᲂва́хъ . Вᲂз̾ра́дꙋюсѧ и҆
вᲂз̾веселю́сѧ ѡ҆ млⷭ҇ти твᲂе́й . ꙗ҆́кѡ призрѣ́лъ є҆сѝ на  смире́нїе мᲂѐ ,
спа́слъ є҆сѝ ѿ бѣ́дъ дш҃ꙋ мᲂю̀ . И҆ нѣ́си менѐ затвᲂри́лъ в̾ рꙋка́хъ
вра́жїѧхъ , пᲂста́вилъ є҆сѝ на прᲂстра́ннѣ но́зѣ мᲂѝ . Пᲂми́лꙋй мѧ гдⷭ҇и ,
ꙗ҆́кѡ скᲂрблю̀ . смꙋти́сѧ ꙗ҆́рᲂстїю ѻ҆́ко мᲂѐ , дш҃а мᲂѧ̀ и҆ ᲂу҆тро́ба мᲂѧ̀ .
Ꙗ҆́кѡ и҆счезѐ в̾  бᲂлѣ́зни живо́тъ мо́й , и҆ лѣ́та мᲂѧ̀ в̾ вᲂз̾дыха́нїихъ .
и҆знемо́же нището́ю крѣ́пᲂсть мᲂѧ̀ , и҆ ко́сти мᲂѧ̀ смꙋти́шасѧ . Ѿ всѣ́хъ вра́гъ
мᲂи́хъ бы́хъ пᲂнᲂше́нїе , и҆ сᲂсѣ́дᲂмъ мᲂи́мъ ѕѣлѡ̀ , и҆ стра́хъ зна́емымъ
мᲂи́мъ . Ви́дѧщїи  мѧ во́нъ бѣжа́ша ѿ менѐ , забве́нъ бы́хъ ꙗ҆́кѡ ме́ртвъ
ѿ́ срⷣца . Бы́хъ ꙗ҆́кѡ сᲂсꙋ́дъ пᲂгꙋбле́нъ , ꙗ҆́кѡ слы́шахъ гажде́нїе мно́гихъ
живꙋ́щихъ ѻ҆́крестъ . внегда̀ сᲂбра́тисѧ и҆́мъ вкꙋ́пѣ на  мѧ̀ , прїѧ́ти дш҃ꙋ
мᲂю̀ сᲂвѣща́ша . А҆́зъ же на тѧ̀ гдⷭ҇и ᲂу҆пᲂва́хъ . рѣ́хъ , ты̀ є҆сѝ бг҃ъ
мо́й , в̾ рꙋкꙋ̀ твᲂе́ю жре́бїи мо́й . И҆зба́ви мѧ и҆з̾ рꙋкѝ вра́гъ мᲂи́хъ ,
и҆ ѿ гᲂнѧ́щихъ мѧ̀ . Прᲂсвѣтѝ лицѐ твᲂѐ на раба̀ твᲂегѡ̀ , спаси́ мѧ млⷭ҇тїю
твᲂе́ю . гдⷭ҇и , да не пᲂстыжꙋ́сѧ , ꙗ҆́кѡ призва́хъ тѧ̀ . Да пᲂстыдѧ́тсѧ
нечести́вїи , и҆ сни́дꙋтъ во а҆́дъ . Нѣ́мы да бꙋ́дꙋтъ ᲂу҆стны̀ льсти́выѧ ,
гл҃ющїѧ на пра́веднагѡ без̾зако́нїе , гᲂрды́нею и҆ ᲂу҆ничиже́нїемъ . Ко́ль
мно́го мно́жество бл҃гᲂсти твᲂеѧ̀ гдⷭ҇и , ю҆́же скры́лъ є҆сѝ бᲂѧ́щимсѧ тебѐ .
сᲂдѣ́лалъ є҆сѝ ᲂу҆пᲂва́ющимъ на тѧ̀ , пред̾ сн҃ы чл҃ческими . Съкры́еши и҆́хъ
в̾ та́йнѣ лица̀ твᲂегѡ̀ , ѿ мѧте́жа челᲂвѣ́ческа . пᲂкры́еши и҆́хъ в̾ кро́вѣ
ѿ прерѣка́нїѧ ꙗ҆зы́къ . Бл҃гᲂслᲂве́нъ гдⷭ҇ь , ꙗ҆́кѡ ᲂу҆дивѝ ми́лᲂсть свᲂю̀
во́ градѣ ѡ҆б̾стᲂѧ́нїѧ . А҆́зъ же рѣ́хъ во и҆зстꙋпле́нїи мᲂе́мъ , ѿве́рженъ
є҆́смь ѿ лица̀ ѻ҆́чїю твᲂе́ю . сегѡ̀ ра́ди ᲂу҆слы́ша гла́съ мл҃твы мᲂеѧ̀ ,
внегда̀ вᲂз̾ва́хъ к̾ тебѣ̀ . Вᲂз̾люби́те гдⷭ҇а всѝ прпⷣбнїи є҆гѡ̀ , ꙗ҆́кѡ
и҆́стины взыска́етъ гдⷭ҇ь , и҆ вᲂз̾дае́тъ и҆́з̾лиха твᲂрѧ́щимъ гᲂрды́ню .
Мꙋжа́йтесѧ , и҆ да крѣпи́тсѧ срⷣце ва́ше , всѝ ᲂу҆пᲂва́ющїи на́  гдⷭ҇а .

=ѱл҃о́мъ дв҃дᲂвъ , л҃а .=

~Бл҃же́ни , и҆́мже ѿпꙋсти́шасѧ без̾зако́нїѧ , и҆ и҆́мже прикры́шасѧ грѣсѝ .
Бл҃же́нъ мꙋ́жь , є҆мꙋ́же не вмѣни́тъ гдⷭ҇ь грѣха̀ , нижѐ є҆́сть во ᲂу҆стѣ́хъ
є҆гѡ̀ ле́сть . Ꙗ҆́кѡ ᲂу҆мᲂлча́хъ , ѡ҆бетша́ша ко́сти мᲂѧ̀ , зᲂвꙋ́щꙋ  ми ве́сь
де́нь . Ꙗ҆́кѡ де́нь и҆ но́щь ѡ҆тѧгᲂтѣ̀ на мнѣ̀ рꙋка̀ твᲂѧ̀ . вᲂз̾врати́хсѧ на́ 
страсть , є҆гда̀ ᲂу҆нзе́ ми те́рнъ . Без̾зако́нїе мᲂѐ пᲂзна́хъ , и҆ грѣха̀
мᲂегѡ̀ не  пᲂкры́хъ . рѣ́хъ и҆спᲂвѣ́мъ на мѧ̀ без̾зако́нїе мᲂѐ гдⷭ҇ви , и҆ ты̀
ѿпꙋсти́лъ є҆сѝ нече́стїе срⷣца мᲂегѡ̀ . За то̀ пᲂмо́литсѧ къ тебѣ̀ всѧ́къ
препᲂдо́бныи , во́ времѧ бл҃гᲂпᲂтре́бно . ѻ҆ба́че в̾  пᲂто́пѣ во́дъ мно́гъ ,
къ немꙋ̀ не  прибли́жатсѧ . Ты̀ є҆сѝ прибѣ́жище мᲂѐ , ѿ ско́рби ѡ҆держа́щїѧ
мѧ̀ . ра́дᲂсти мᲂѧ̀ , и҆зба́ви мѧ ѿ ѡ҆быше́дшихъ мѧ̀ . Вразꙋмлю́ тѧ , и҆
наста́влю тѧ на пꙋ́ть се́й , во́ньже по́йдеши , ᲂу҆твержꙋ̀ на тѧ̀ ѻ҆́чи мᲂѝ .
Не бꙋ́дѣте ꙗ҆́кѡ ко́нь и҆́мьскъ , и҆́мже нѣ́сть ра́зꙋма . брᲂзда́ми и҆ ᲂу҆здо́ю
че́люсти и҆́хъ вᲂстѧ́гнеши , не приближа́ющимсѧ къ тебѣ̀ . Мно́ги ра́ны
грѣ́шнᲂмꙋ . ᲂу҆пᲂва́ющаго же на́  гдⷭ҇а , ми́лᲂсть ѡ҆бы́детъ . Весели́тесѧ ѡ҆́
гдⷭ҇ѣ и҆ ра́дꙋйтесѧ пра́веднїи , и҆ хвали́тесѧ всѝ пра́вїи се́рдцемъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

