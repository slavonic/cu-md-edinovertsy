=каѳи́сма , ѕ҃ . ѱл҃о́мъ дв҃дᲂвъ , л҃з .=

~Гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ пᲂкажѝ
менѐ . Ꙗ҆́кѡ стрѣ́лы твᲂѧ̀ ᲂу҆нзо́ша мѝ , и҆ ᲂу҆тверди́лъ є҆сѝ на мнѣ̀ ,
рꙋ́кꙋ твᲂю̀ . Нѣ́сть и҆сцѣле́нїѧ въ пло́ти мᲂе́й , ѿ лица̀ гнѣ́ва твᲂегѡ̀ .
нѣ́сть ми́ра в̾ кᲂсте́хъ мᲂи́хъ , ѿ лица̀ грѣ́хъ мᲂи́хъ . Ꙗ҆́кѡ без̾зако́нїѧ
мᲂѧ̀ превзыдо́ша главꙋ̀ мᲂю̀ , ꙗ҆́кѡ бре́мѧ тѧ́жкѡ ѡ҆тѧгᲂтѣ́ша на мнѣ̀ .
Вᲂз̾смердѣ́ша и҆ сᲂгни́шасѧ ра́ны мᲂѧ̀ , ѿ лица̀ безꙋ́мїѧ мᲂегѡ̀ . Пᲂстрада́хъ
и҆ смири́хсѧ до кᲂнца̀ , ве́сь де́нь сѣ́тꙋѧ хᲂжда́хъ . Ꙗ҆́кѡ лѧ́двїѧ мᲂѧ̀
напо́лнишасѧ пᲂрꙋга́нїи , и҆ нѣ́сть и҆сцѣле́нїѧ въ пло́ти мᲂе́й . Ѡ҆ѕло́бленъ
бы́хъ и҆ смири́хсѧ до ѕѣла̀ , рыка́хъ ѿ вᲂз̾дыха́нїѧ срⷣца мᲂегѡ̀ . Гдⷭ҇и ,
пред̾ тᲂбо́ю всѐ жела́нїе мᲂѐ , и҆ вᲂз̾дыха́нїе мᲂѐ ѿ тебѐ не ᲂу҆таи́сѧ .
Срⷣце мᲂѐ смꙋти́сѧ , ѡ҆ста́ви мѧ си́ла мᲂѧ̀ , и҆ свѣ́тъ ѻ҆́чїю мᲂе́ю , и҆
то́й нѣ́сть со мно́ю . Дрꙋ́ѕи мᲂѝ и҆ и҆́скренїи мᲂѝ , прѧ́мѡ мнѣ̀
прибли́жишасѧ , и҆ ста́ша . И҆ бли́жнїи мᲂѝ ѿ дале́че менѐ ста́ша . и҆
нꙋжда́хꙋсѧ и҆́щꙋщїи дш҃ꙋ мᲂю̀ , и҆ и҆́щꙋщїи ѕла́ѧ мнѣ̀ гл҃ахꙋ сꙋ́етнаѧ , и҆
льсти́внаѧ ве́сь де́нь пᲂꙋча́хꙋсѧ . А҆́зъ же ꙗ҆́кѡ глꙋ́хъ , не слы́шахъ , и҆
ꙗ҆́кѡ нѣ́мъ , не ѿверза́ѧ ᲂу҆́стъ свᲂи́хъ . И҆ бы́хъ ꙗ҆́кѡ чл҃къ не слы́ша , и҆
не и҆мы́и во ᲂу҆стѣ́хъ свᲂи́хъ ѡ҆бличе́нїѧ . Ꙗ҆́кѡ на тѧ̀ гдⷭ҇и ᲂу҆пᲂва́хъ ,
ты̀ ᲂу҆слы́шиши гдⷭ҇и бж҃е мо́й . Ꙗ҆́кѡ рѣ́хъ , да некᲂгда̀ пᲂра́дꙋютмисѧ
враѕѝ мᲂѝ . и҆ внегда̀ пᲂдвижа́тисѧ нᲂга́мъ мᲂи́мъ , на мѧ̀ велерѣ́чеваша .
Ꙗ҆́кѡ а҆́зъ на ра́ны гᲂто́въ , и҆ бᲂлѣ́знь мᲂѧ̀ предᲂмно́ю є҆́сть вы́нꙋ . Ꙗ҆́кѡ
без̾зако́нїе мᲂѐ а҆́зъ вᲂз̾вѣщꙋ̀ , и҆ пᲂпекꙋ́сѧ ѡ҆ грѣсѣ̀ мᲂе́мъ . Враѕи́  же
мᲂѝ живꙋ́тъ , и҆ ᲂу҆крѣпи́шасѧ па́че менѐ , и҆ ᲂу҆мно́жишасѧ ненави́дѧщїи мѧ̀
без̾ пра́вды . Вᲂз̾даю́щїи ми ѕла̀ вᲂз̾блага́ѧ , ѡ҆бᲂлга́хꙋ мѧ , занѐ гᲂнѧ́хъ
бл҃гᲂсты́ню . Не ѡ҆ста́ви менѐ гдⷭ҇и бж҃е мо́й , не ѿстꙋпѝ ѿ  менѐ . Вᲂньмѝ
в̾ по́мᲂщь мᲂю̀ , гдⷭ҇и спасе́нїѧ мᲂегѡ̀ .

=ѱл҃о́мъ дв҃дᲂвъ , л҃и .=

~Рѣ́хъ , сᲂхраню̀ пꙋтѝ мᲂѧ̀ , є҆́же не сᲂгрѣша́ти ꙗ҆зы́кᲂмъ мᲂи́мъ .
Пᲂлᲂжи́хъ ᲂу҆стѡ́мъ мᲂи́мъ храни́ло , внегда̀ вᲂста́ти грѣ́шнᲂмꙋ предᲂмно́ю .
Ѡ҆немѣ́хъ , и҆ смири́хсѧ , и҆ ᲂу҆мᲂлча́хъ ѿ бл҃гъ , и҆ бᲂлѣ́знь мᲂѧ̀
ѡ҆бнᲂви́сѧ . Сᲂгрѣ́ѧсѧ срⷣце мᲂѐ во мнѣ̀ , и҆ в̾ пᲂꙋче́нїи мᲂе́мъ раз̾гᲂри́тсѧ
ѻ҆́гнь . Гл҃ахъ ꙗ҆зы́кᲂмъ мᲂи́мъ , скажи́ ми гдⷭ҇и кᲂнчи́нꙋ мᲂю̀ , и҆ число̀
дні́й мᲂи́хъ ко́е є҆́сть ; да  разꙋмѣ́ю чесѡ̀ лиша́юсѧ а҆́зъ . Сѐ пѧ́дїю
и҆з̾мѣ́рены пᲂлᲂжи́лъ є҆сѝ днѝ мᲂѧ̀ , и҆ сᲂста́въ мо́й ꙗ҆́кѡ ни вᲂчто́же
пред̾ тᲂбо́ю . ѻ҆ба́че всѧ́ческаѧ сꙋета̀ , всѧ́къ чл҃къ живы́и . И҆дѣ̀ ᲂу҆́бѡ
ѻ҆́бразᲂмъ хо́дитъ чл҃къ , ѻ҆ба́че в̾сꙋ́е мѧте́тсѧ . сᲂкрᲂви́щꙋетъ , и҆
не вѣ́сть кᲂмꙋ̀ сᲂбира́етъ ѧ҆̀ . И҆ ны́нѣ кто̀ терпѣ́нїе мᲂѐ , не гдⷭ҇ь ли ;
и҆ сᲂста́въ мо́й ѿ тебѐ є҆́сть . Ѿ всѣ́хъ без̾зако́нїи мᲂи́хъ и҆зба́ви мѧ .
пᲂнᲂше́нїе безꙋ́мнᲂмꙋ да́лъ мѧ є҆сѝ . Ѡ҆немѣ́хъ , и҆ не ѿверзо́хъ ᲂу҆́стъ
свᲂи́хъ , ꙗ҆́кѡ ты̀ сᲂтвᲂрѝ . Ѿста́ви ѿ менѐ ра́ны твᲂѧ̀ , ѿ крѣ́пᲂсти бо
рꙋкѝ твᲂеѧ̀ а҆́зъ и҆счезо́хъ . Во ѡ҆бличе́нїи ѡ҆  без̾зако́нїи пᲂказа́лъ
є҆сѝ чл҃ка , и҆ и҆ста́ѧлъ є҆сѝ ꙗ҆́кѡ паꙋчи́нꙋ дш҃ꙋ є҆гѡ̀ , ѻ҆ба́че в̾сꙋ́е
всѧ́къ чл҃къ . Оу҆слы́ши мл҃твꙋ мᲂю̀ гдⷭ҇и , и҆ мᲂле́нїе мᲂѐ внꙋшѝ . сле́зъ
мᲂи́хъ не премᲂлчи́ши , ꙗ҆́кѡ пресе́льникъ а҆́зъ ѿ  тебѐ и҆ пришле́цъ , ꙗ҆́кᲂже
всѝ ѻ҆ц҃ы̀ мᲂѝ . Ѡ҆сла́би мѝ да пᲂчі́ю , пре́жде да́же не ѿи҆дꙋ̀ , и҆
к̾ тᲂмꙋ̀ не бꙋ́дꙋ .

=ѱл҃о́мъ дв҃дᲂвъ , л҃ѳ .=

~Терпѧ̀ пᲂтерпѣ́хъ гдⷭ҇а , и҆ внѧ́тъ мѝ , и҆ ᲂу҆слы́ша мл҃твꙋ мᲂю̀ . И҆
вᲂз̾веде́ мѧ ѿ́ рᲂва страсте́й , и҆ ѿ тимѣ́нїѧ глꙋбины̀ . и҆ пᲂста́ви
на ка́мени но́зѣ мᲂѝ , и҆ и҆спра́ви стᲂпы̀ мᲂѧ̀ . И҆ влᲂжѝ во ᲂу҆ста̀ мᲂѧ̀
пѣ́снь но́вꙋ , пѣ́нїе бг҃а на́шегѡ . ᲂу҆́зрѧтъ мно́зи , и҆ ᲂу҆бᲂѧ́тсѧ , и҆
ᲂу҆пᲂва́ютъ на́  гдⷭ҇а . Бл҃же́нъ мꙋ́жь , є҆мꙋ́же є҆́сть и҆́мѧ гдⷭ҇не
ᲂу҆пᲂва́нїе є҆гѡ̀ , и҆ не призрѣ̀ в̾сꙋ́етнаѧ , и҆ не и҆стᲂвле́нїѧ ло́жнаѧ .
Мно́га сᲂтвᲂри́лъ є҆сѝ ты̀ гдⷭ҇и бж҃е мо́й чꙋдеса̀ твᲂѧ̀ , и҆ пᲂмышле́нїемъ
твᲂи́мъ нѣ́сть кто̀ ᲂу҆пᲂдо́битсѧ тѝ ; вᲂзвѣсти́хъ и҆ гл҃ахъ , ᲂу҆мно́жишасѧ
па́че числа̀ . Же́ртвꙋ и҆ принᲂше́нїе не вᲂсхᲂтѣ̀ , тѣ́ло же сᲂверши́лъ ми
є҆сѝ . Всесᲂжже́нїѧ и҆ ѡ҆ грѣсѣ́хъ не взыска́лъ є҆сѝ , тᲂгда̀ рѣ́хъ , сѐ
прїидꙋ̀ . Въ глави́знѣ кни́жнѣ пи́шетъ ѡ҆ мнѣ̀ , сᲂтвᲂри́ти во́лю твᲂю̀ бж҃е
мо́й вᲂсхᲂтѣ́хъ , и҆ зако́нъ тво́й пᲂсредѣ̀ чре́ва мᲂегѡ̀ . Бл҃гᲂвѣсти́хъ
пра́вдꙋ в̾ цр҃кви мно́зѣ , сѐ ᲂу҆стнѣ̀ мᲂѝ не вᲂз̾браню̀ , гдⷭ҇и ты̀ разꙋмѣ̀ .
Пра́вдꙋ твᲂю̀ не скры́хъ в̾ срⷣцы мᲂе́мъ , и҆́стинꙋ твᲂю̀ и҆ спасе́нїе твᲂѐ
рѣ́хъ . не скры́хъ млⷭ҇ть твᲂю̀ , и҆ и҆́стинꙋ твᲂю̀ , ѿ  со́нма мно́га . Ты́ же
гдⷭ҇и , не ᲂу҆далѝ щедро́тъ твᲂи́хъ ѿ менѐ . млⷭ҇ть твᲂѧ̀ и҆ и҆́стина твᲂѧ̀
вы́нꙋ застꙋпи́стѣ мѧ . Ꙗ҆́кѡ ѡ҆держа́ша  мѧ ѕла́ѧ , и҆́мже нѣ́сть числа̀ .
пᲂстиго́ша мѧ без̾зако́нїѧ мᲂѧ̀ , и҆ не вᲂз̾мᲂго́хъ зрѣ́ти . ᲂу҆мно́жишасѧ
па́че вла́съ главы̀ мᲂеѧ̀ , и҆ срⷣце мᲂѐ ѡ҆ста́ви мѧ . Бл҃гᲂвᲂлѝ гдⷭ҇и
и҆зба́вити мѧ̀ , гдⷭ҇и пᲂмᲂщи́ ми пᲂтщи́сѧ . Да пᲂстыдѧ́тсѧ и҆ пᲂсра́мѧтсѧ
вкꙋ́пѣ , и҆́щꙋщїи дш҃ꙋ мᲂю̀ , и҆зѧ́ти ю҆̀ . да  вᲂз̾вратѧ́тсѧ вспѧ́ть и҆
пᲂстыдѧ́тсѧ , хᲂтѧ́щїи ми ѕла́ѧ . Да прїи́мꙋтъ а҆́бїе стꙋ́дъ сво́й , гл҃ющи
мѝ , бл҃гѡ  же бл҃гѡ же . Да вᲂз̾ра́дꙋютсѧ и҆ вᲂз̾веселѧ́тсѧ ѡ҆ тебѣ̀ , всѝ
и҆́щꙋщїи тебѐ гдⷭ҇и . и҆ рекꙋ́тъ вы́нꙋ , да вᲂз̾вели́читсѧ гдⷭ҇ь , лю́бѧщїи
спасе́нїе твᲂѐ . А҆́зъ же ᲂу҆бо́гъ є҆́смь и҆ ни́щь , гдⷭ҇ь пᲂпече́нїе мᲂѐ .
пᲂмо́щникъ мо́й и҆ защи́титель мо́й є҆сѝ ты̀ , бж҃е мо́й не закᲂснѝ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , м҃ .=

~Блаже́нъ разꙋмѣва́ѧи на ни́ща и҆ ᲂу҆бо́га , в̾  де́нь лю́тъ и҆зба́витъ и҆̀
гдⷭ҇ь . Гдⷭ҇ь сᲂхрани́тъ и҆̀ и҆ живи́тъ и҆̀ , и҆ ᲂу҆блажи́тъ и҆̀ на землѝ , и҆
не преда́стъ є҆гѡ̀ в̾ рꙋ́ки врагѡ́мъ є҆гѡ̀ . Гдⷭ҇ь пᲂмо́жетъ є҆мꙋ̀ на ѻ҆дрѣ̀
бᲂлѣ́зни є҆гѡ̀ , всѐ ло́же є҆гѡ̀ ѡ҆брати́лъ є҆сѝ в̾ бᲂлѣ́зни є҆гѡ̀ . А҆́зъ
рѣ́хъ , гдⷭ҇и пᲂми́лꙋй мѧ , и҆сцѣлѝ дш҃ꙋ мᲂю̀ , ꙗ҆́кѡ сᲂгрѣши́хъ ти . Вразѝ
мᲂѝ рѣ́ша мнѣ̀ ѕла́ѧ , кᲂгда̀ ᲂу҆́мретъ и҆ пᲂги́бнетъ и҆́мѧ є҆гѡ̀ ; И҆
вхᲂжда́ше ви́дѣти , в̾сꙋ́е гл҃аше , срⷣце є҆гѡ̀ сᲂбра̀ без̾зако́нїе є҆мꙋ̀ .
и҆схᲂжда́ше во́нъ , и҆ гл҃аше вкꙋ́пѣ . На мѧ̀ шепта́хꙋ всѝ вразѝ мᲂѝ , на мѧ̀
пᲂмышлѧ́хꙋ ѕла́ѧ мнѣ̀ . Сло́во закᲂнᲂпрестꙋ́пно вᲂз̾лᲂжи́ша на мѧ̀ , є҆да̀ спѧ́и
не прилᲂжи́тъ вᲂскре́снꙋ ти . И҆́бо чл҃къ ми́ра мᲂегѡ̀ на́нь  же ᲂу҆пᲂва́хъ ,
ꙗ҆ды́и хлѣ́бы мᲂѧ̀ вᲂз̾вели́чи на мѧ̀ пѧ́тꙋ . Ты́ же гдⷭ҇и пᲂми́лꙋй мѧ̀ и҆
вᲂз̾дви́гни мѧ̀ , и҆ вᲂз̾да́мъ и҆́мъ . Ѡ҆ се́мъ пᲂзна́хъ ꙗ҆́кѡ вᲂсхᲂтѣ́ мѧ ,
ꙗ҆́кѡ не вᲂз̾ра́дꙋетсѧ вра́гъ мо́й ѡ҆ мнѣ̀ . Мене́ же за не ѕло́бїе прїѧ́тъ ,
и҆ ᲂу҆тверди́лъ мѧ є҆сѝ пред̾ сᲂбо́ю в̾ вѣ́къ . Бл҃гᲂслᲂве́нъ гдⷭ҇ь бг҃ъ
і҆зра́илевъ , ѿ́ вѣ́ка и҆ до́ вѣка , бꙋ́детъ бꙋ́детъ .

=ѱл҃о́мъ дв҃дᲂвъ , м҃а .=

~И҆́мже ѻ҆́бразᲂмъ жела́етъ є҆ле́нь на  и҆сто́чники вᲂдны́ѧ , си́це жела́етъ
дш҃а мᲂѧ̀ к̾ тебѣ̀ бж҃е . Вᲂз̾жада̀ дш҃а мᲂѧ̀ к̾ бг҃ꙋ крѣ́пкᲂмꙋ и҆ живо́мꙋ ,
кᲂгда̀ прїидꙋ̀ и҆ ꙗ҆влю́сѧ лицꙋ̀ бж҃їю ; Бы́ша сле́зы мᲂѧ̀ мнѣ̀ хлѣ́бъ де́нь
и҆ но́щь , внегда̀ гл҃ютъ мнѣ̀ на всѧ́къ де́нь , гдѣ̀ є҆́сть бг҃ъ тво́й ; Сїѧ̀
пᲂмѧ́нꙋхъ , и҆ и҆з̾лїѧ́хъ на мѧ̀ дш҃ꙋ мᲂю̀ . ꙗ҆́кѡ прᲂйдꙋ̀ в̾ мѣ́сто кро́ва
ди́вна , да́же до́ дᲂмꙋ бж҃їѧ . Во́ гласѣ ра́дᲂванїѧ , и҆ и҆спᲂвѣ́данїѧ шꙋ́ма
пра́зднꙋющагѡ . въскꙋ́ю приско́рбна є҆сѝ дш҃е мᲂѧ̀ , и҆ въскꙋ́ю смꙋща́еши мѧ̀ ;
ᲂу҆пᲂва́й на́  бг҃а , ꙗ҆́кѡ и҆спᲂвѣ́мсѧ є҆мꙋ̀ , спасе́нїе лицꙋ̀ мᲂемꙋ̀ и҆ бг҃ъ
мо́й . Ко мнѣ̀ дш҃а мᲂѧ̀ смꙋти́сѧ , сегѡ̀ ра́ди пᲂмѧнꙋ́хъ тѧ̀ ѿ землѝ
і҆ѡрда́н̾ски и҆ є҆рмᲂні́имски , ѿ гᲂры̀ ма́лы . Бе́з̾дна бе́з̾днꙋ призыва́етъ ,
во́ гласѣ хлѧ́бїи твᲂи́хъ . всѧ̀ высᲂты̀ твᲂѧ̀ и҆ во́лны твᲂѧ̀ по мнѣ̀
преидо́ша . Въ де́нь запᲂвѣ́сть гдⷭ҇ь млⷭ҇ть свᲂю̀ , и҆ но́щїю пѣ́снь є҆гѡ̀
ѿ менѐ . Мл҃тва бг҃ꙋ живᲂта̀ мᲂегѡ̀ . рекꙋ̀ бг҃ꙋ , застꙋ́пникъ мо́й є҆сѝ ,
пᲂчто́ мѧ забы̀ ; и҆ въскꙋ́ю сѣ́тꙋѧ хᲂждꙋ̀ , внегда̀ стꙋжа́етъ вра́гъ ; Внегда̀
сᲂкрꙋша́хꙋсѧ ко́сти мᲂѧ̀ , пᲂнᲂша́хꙋ ми вразѝ мᲂѝ , внегда̀ гл҃ати и҆́мъ мнѣ̀
на всѧ́къ де́нь , гдѣ̀ є҆́сть бг҃ъ тво́й ; Въскꙋ́ю приско́рбна є҆сѝ дш҃е
мᲂѧ̀ , и҆ въскꙋ́ю смꙋща́еши мѧ ; ᲂу҆пᲂва́й на́  бг҃а , ꙗ҆́кѡ и҆спᲂвѣ́мсѧ
є҆мꙋ̀ , спасе́нїе лицꙋ̀ мᲂемꙋ̀ , и҆ бг҃ъ мо́й .

=ѱл҃о́мъ дв҃дᲂвъ , м҃в .=

~Сꙋди́  ми бж҃е , и҆ разсꙋдѝ прю̀ мᲂю̀ , ѿ ꙗ҆зы́ка непрепᲂдо́бна , ѿ чл҃ка
не пра́ведна и҆ льсти́ва и҆зба́ви мѧ . Ꙗ҆́кѡ ты̀ є҆сѝ бж҃е держа́ва мᲂѧ̀ ,
въскꙋ́ю ѿри́нꙋ мѧ̀ , и҆ въскꙋ́ю сѣ́тꙋѧ хᲂждꙋ̀ , внегда̀ стꙋжа́етъ вра́гъ .
Пᲂслѝ свѣ́тъ тво́й , и҆ и҆́стинꙋ твᲂю̀ , та́  мѧ наста́виста , и҆ введо́ста
мѧ̀ в̾ го́рꙋ ст҃ꙋ́ю твᲂю̀ , и҆ в̾ жили́ща твᲂѧ̀ . И҆ вни́дꙋ къ же́ртвеникꙋ
бж҃їю , къ  бг҃ꙋ веселѧ́щемꙋ ю҆́нᲂсть мᲂю̀ . и҆спᲂвѣ́мсѧ тебѣ̀ в̾ гꙋ́слѣхъ
бж҃е , бж҃е мо́й . Вскꙋ́ю приско́рбна є҆сѝ дш҃е мᲂѧ̀ . и҆ вскꙋ́ю смꙋща́еши
мѧ̀ ; ᲂу҆пᲂва́й на́  бг҃а , ꙗ҆́кѡ и҆спᲂвѣ́мсѧ є҆мꙋ̀ . спасе́нїе лица̀ мᲂегѡ̀ ,
и҆ бг҃ъ мо́й .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , м҃г .=

~Бж҃е ᲂу҆ши́ма на́шима ᲂу҆слы́шахᲂмъ , и҆ ѻ҆ц҃ы на́ши вᲂз̾вѣсти́ша на́мъ ,
дѣ́ло , є҆́же сᲂдѣ́ла во́ днехъ и҆́хъ , во́ днехъ пе́рвыхъ . Рꙋка̀ твᲂѧ̀ ꙗ҆зы́ки
пᲂтребѝ , и҆ насадѝ ѧ҆̀ . ѡ҆ѕло́би лю́ди и҆ и҆з̾гна̀ ѧ҆̀ . Не ѻ҆рꙋ́жїемъ
свᲂи́мъ наслѣ́диша зе́млю , и҆ мы́шца и҆́хъ не спасѐ и҆́хъ . но десни́ца
твᲂѧ̀ , и҆ мы́шца твᲂѧ̀ , и҆ прᲂсвѣще́нїе лица̀ твᲂегѡ̀ , ꙗ҆́кѡ бл҃гᲂвᲂли́лъ
є҆сѝ в̾ ни́хъ . Ты̀ є҆сѝ са́мъ цр҃ю мо́й и҆ бж҃е мо́й , запᲂвѣ́даѧи
спасе́нїѧ і҆а́кѡвлѧ . Ѡ҆ тебѣ̀ врагѝ на́ша и҆збᲂде́мъ ро́ги , и҆ ѡ҆ и҆́мени
твᲂе́мъ ᲂу҆ничижи́мъ вᲂста́ющїѧ на ны̀ . Не на́  лꙋкъ бо мо́й ᲂу҆пᲂва́ю , и҆
ѻ҆рꙋ́жїе мᲂѐ не спасе́тъ менѐ . Спа́слъ  бо є҆сѝ на́съ ѿ стꙋжа́ющихъ на́мъ ,
и҆ ненави́дѧщихъ на́съ пᲂсрами́лъ є҆сѝ . Ѻ҆́ бз҃ѣ пᲂхва́лимсѧ ве́сь де́нь , и҆
ѡ҆ и҆́мени твᲂе́мъ и҆спᲂвѣ́мысѧ во́  вѣки . Ны́нѣ  же ѿри́нꙋ и҆ пᲂсрами́лъ є҆сѝ
на́съ , и҆ не и҆зы́деши бж҃е в̾ си́лахъ на́шихъ . Вᲂз̾врати́лъ є҆сѝ на́съ
при враѕѣ́хъ на́шихъ , и҆ ненави́дѧщїи на́съ расхища́хꙋ себѣ̀ . Да́лъ є҆сѝ
на́съ ꙗ҆́кѡ ѻ҆вца̀ снѣ́ди , и҆ въ ꙗ҆зы́цѣхъ раз̾сѣ́ѧлъ ны є҆сѝ . Ѿда́стъ лю́ди
свᲂѧ̀ без̾ цѣны̀ , и҆ не бѣ̀ мно́жество въ  вᲂсклица́нїихъ на́шихъ . Пᲂлᲂжи́лъ
є҆сѝ на́съ пᲂнᲂше́нїе сᲂсѣ́дᲂмъ на́шимъ , пᲂдража́нїе и҆ пᲂрꙋга́нїе сꙋ́щимъ
ѻ҆́крестъ на́съ . Пᲂлᲂжи́лъ є҆сѝ на́съ в̾ при́тчꙋ во ꙗ҆зы́цѣхъ , пᲂкива́нїю
главѣ̀ в̾  лю́дехъ . Ве́сь де́нь сра́мъ мо́й предᲂмно́ю є҆́сть , и҆ стꙋ́дъ
лица̀ мᲂегѡ̀ пᲂкры́ мѧ . Ѿѓласа пᲂнᲂша́ющихъ и҆ ѡ҆клевета́ющихъ , ѿ  лица̀
вра́жїѧ и҆ и҆з̾гᲂнѧ́щагѡ . Сїѧ̀ всѧ̀ прїидо́ша на ны̀ , и҆ не забы́хᲂмъ
тебѐ , и҆ не не пра́вдихᲂмъ в̾ завѣ́тѣ твᲂе́мъ . И҆ не ѿстꙋпѝ вспѧ́ть срⷣце
на́ше , и҆ ᲂу҆клᲂни́лъ є҆сѝ стезѝ на́ша ѿ пꙋтѝ твᲂегѡ̀ . Ꙗ҆́кѡ смири́лъ є҆сѝ
на́съ на мѣ́стѣ ѡ҆ѕлᲂбле́нїѧ , и҆ прикры́  ны сѣ́нь сме́ртнаѧ . А҆́ще забы́хᲂмъ
и҆́мѧ бг҃а на́шегѡ , и҆ а҆́ще вᲂз̾дѣ́хᲂмъ рꙋ́ки на́ша к̾  бг҃ꙋ чꙋжде́мꙋ . Не
бг҃ъ ли взы́щетъ си́хъ ; то́й бо свѣ́сть та́йнаѧ срⷣца̀ . Ꙗ҆́кѡ тебѐ ра́ди
ᲂу҆мерщвѧ́еми є҆смы̀ ве́сь де́нь , вмѣни́хᲂмсѧ ꙗ҆́кѡ ѻ҆вца̀ закᲂле́нїѧ .
Вᲂста́ни , въскꙋ́ю спи́ши гдⷭ҇и ; вᲂскрⷭ҇нѝ , и҆ не ѿри́ни до кᲂнца̀ . Въскꙋ́ю
лицѐ твᲂѐ ѿвраща́еши ; забыва́еши нищетꙋ̀ на́шꙋ и҆ печа́ль на́шꙋ ; Ꙗ҆́кѡ
смири́сѧ в̾ пе́рсть дш҃а на́ша , прилпѐ землѝ ᲂу҆тро́ба на́ша . Вᲂскрⷭ҇нѝ
гдⷭ҇и пᲂмᲂзѝ на́мъ , и҆ и҆зба́ви на́съ и҆́мене ра́ди твᲂегѡ̀ .

=ѱл҃о́мъ дв҃дᲂвъ , м҃д .=

~Ѿры́гнꙋ срⷣце мᲂѐ сло́во бл҃го , гл҃ю а҆́зъ дѣ́ла мᲂѧ̀ цр҃е́ви . ꙗ҆зы́къ
мо́й , тро́сть кни́жника скᲂрᲂпи́сца . Красе́нъ дᲂбро́тᲂю па́че сн҃о́въ
чл҃ческихъ , и҆з̾лїѧ́сѧ бл҃гᲂда́ть во ᲂу҆стна́хъ твᲂи́хъ , сегѡ̀ ра́ди
бл҃гᲂслᲂви́ тѧ бг҃ъ во́ вѣки . Препᲂѧ́ши ѻ҆рꙋ́жїе свᲂѐ по бедрѣ̀ твᲂе́й
си́льнѣ . Красᲂто́ю твᲂе́ю и҆ дᲂбро́тᲂю твᲂе́ю , и҆ налѧцы̀ и҆ спѣ́й и҆
црⷭ҇твꙋй . И҆́стины ра́ди и҆ кро́тᲂсти и҆ пра́вды , и҆ наста́витъ тѧ̀ ди́внѡ
десни́ца твᲂѧ̀ . Стрѣ́лы твᲂѧ̀ и҆з̾ ѡ҆щре́нны си́льнѣ , лю́дїе пᲂд̾ тᲂбо́ю
падꙋ́тъ въ срⷣцы вра́гъ цр҃е́въ . Прⷭ҇то́лъ тво́й бж҃е в̾ вѣ́къ вѣ́ка . же́злъ
пра́вᲂсти , же́злъ црⷭ҇твїѧ твᲂегѡ̀ . Вᲂз̾люби́лъ є҆сѝ пра́вдꙋ , и҆
вᲂз̾ненави́дѣ без̾зако́нїе , сегѡ̀ ра́ди пᲂма́за тѧ бж҃е бг҃ъ тво́й , є҆ле́ѡмъ
ра́дᲂсти па́че прича́стникъ твᲂи́хъ . Сми́рнꙋ и҆ ста́кти и҆ касі́ѧ ѿ ри́зъ
твᲂи́хъ , ѿ тѧ́жестей слᲂно́выхъ , и҆з̾ ни́хже вᲂз̾весели́ша тѧ̀ , дще́ри
цр҃е́й в̾ че́сти твᲂе́й . Пред̾ста̀ цр҃и́ца ѡ҆деснꙋ́ю тебѐ , в̾ ри́захъ
пᲂзлаще́нныхъ ѡ҆дѣ́ѧнна и҆ преи҆спещре́нна . Слы́ши дщѝ и҆ ви́ждь , и҆
приклᲂнѝ ᲂу҆́хо твᲂѐ , и҆ забꙋ́ди лю́ди твᲂѧ̀ , и҆ до́мъ ѻ҆ц҃а твᲂегѡ̀ . И҆
вᲂжделѣ́етъ цр҃ь дᲂбро́тѣ твᲂе́й , ꙗ҆́кѡ то́й є҆́сть гдⷭ҇ь тво́й , и҆
пᲂклᲂни́шасѧ є҆мꙋ̀ . И҆ дщѝ тѵ́рᲂва съ да́ры , лицꙋ̀ твᲂемꙋ̀ пᲂмо́лѧтсѧ
бᲂга́тїи лю́дьстїи . Всѧ̀ сла́ва дще́ре цр҃е́вѣ внꙋ́трь , рѧ́сны златы́ми
ѡ҆дѣ́ѧнна , и҆ преи҆спещре́нна . Приведꙋ́тсѧ цр҃ю дв҃ы въ слѣ́дъ є҆ѧ̀ , и҆
и҆́скренѧѧ є҆ѧ̀ приведꙋ́тсѧ тебѣ̀ . Приведꙋ́тсѧ въ весе́лїе и҆ ра́дᲂсть ,
введꙋ́тсѧ в̾ цр҃кᲂвь цр҃е́вꙋ . Вмѣ́стѡ ѻ҆ц҃ъ твᲂи́хъ бы́ша сн҃ᲂве твᲂѝ ,
ᲂу҆ста́виши и҆́хъ кнѧ́зи по все́й землѝ . Пᲂмѧнꙋ̀ и҆́мѧ твᲂѐ во всѧ́кᲂмъ
ро́дѣ и҆ ро́дѣ . сегѡ̀ ра́ди лю́дїе и҆спᲂвѣ́дѧтсѧ тебѣ̀ в̾ вѣ́къ , и҆ в̾ вѣ́къ
вѣ́ка .

=ѱл҃о́мъ дв҃дᲂвъ , м҃є .=

~Бг҃ъ на́мъ прибѣ́жище и҆ си́ла , пᲂмо́щникъ в̾ ско́рбѣхъ ѡ҆брѣ́тшихъ ны̀
ѕѣлѡ̀ . Сегѡ̀ ра́ди не ᲂу҆бᲂи́мсѧ внегда̀ смꙋща́етсѧ землѧ̀ , и҆ прелага́ютсѧ
го́ры въ срⷣца̀ мᲂр̾ска́ѧ . Вᲂз̾шꙋмѣ́ша и҆ смꙋти́шасѧ во́ды и҆́хъ , смꙋти́шасѧ
го́ры крѣ́пᲂстїю є҆гѡ̀ . Рѣ́чнаѧ ᲂу҆стремле́нїѧ веселѧ́тъ гра́дъ бж҃їи ,
ѡ҆ст҃и́лъ є҆́сть село̀ свᲂѐ вы́шнїи . Бг҃ъ пᲂсредѣ̀ є҆гѡ̀ , и҆
не пᲂд̾ви́житсѧ , пᲂмо́жетъ є҆мꙋ̀ бг҃ъ ᲂу҆́тро за ᲂу҆́тра . Смꙋти́шасѧ ꙗ҆зы́цы ,
ᲂу҆клᲂни́шасѧ црⷭ҇твїѧ , дадѐ гла́съ сво́й вы́шнїи , пᲂтрѧсе́сѧ землѧ̀ .
Гдⷭ҇ь си́ламъ с̾ на́ми , застꙋ́пникъ на́шъ бг҃ъ і҆а́кѡвль . Прїидѣ́те , и҆
ви́дите дѣ́ла бж҃їѧ , ꙗ҆́же пᲂлᲂжѝ чꙋдеса̀ на землѝ , ѿє҆́млѧ бра́ни
до кᲂнца̀ землѝ . Лꙋ́къ сᲂкрꙋши́тъ , и҆ сло́митъ ѻ҆рꙋ́жїе , и҆ щиты̀ сᲂж̾же́тъ
ѻ҆гне́мъ . Оу҆праздни́тесѧ , и҆ разꙋмѣ́йте , ꙗ҆́кѡ а҆́зъ є҆́смь бг҃ъ .
вᲂз̾несꙋ́сѧ во  ꙗ҆зы́цѣхъ , вᲂз̾несꙋ́сѧ на землѝ . Гдⷭ҇ь си́лъ с̾ на́ми ,
застꙋ́пникъ на́шъ бг҃ъ і҆а́кѡвль . =сла́ва , и҆ ны́нѣ . А҆=ллилꙋ́їѧ ,= гⷤ .
Г=дⷭ҇и пᲂми́лꙋй , =г҃ . сла́ва , и҆ ны́нѣ .=

