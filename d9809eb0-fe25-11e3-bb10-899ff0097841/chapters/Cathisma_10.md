=каѳи́сма , і҃ . ѱл҃о́мъ дв҃дᲂвъ , ѻ҃ .=

~На тѧ̀ гдⷭ҇и ᲂу҆пᲂва́хъ , да непᲂстыжꙋ́сѧ в̾ вѣ́къ . пра́вдᲂю твᲂе́ю
и҆зми́ мѧ и҆ и҆зба́ви мѧ . Приклᲂнѝ ко мнѣ̀ ᲂу҆́хо твᲂѐ и҆ спаси́ мѧ .
Бꙋ́ди ми въ бг҃ъ защи́титель , и҆ в̾ мѣ́сто крѣ́пко спасти́ мѧ . ꙗ҆́кѡ
ᲂу҆тверже́нїе мᲂѐ , и҆ прибѣ́жище мᲂѐ є҆сѝ ты̀ . Бж҃е мо́й и҆зми́ мѧ
и҆з̾ рꙋкѝ грѣ́шнагѡ , и҆з̾ рꙋкѝ закᲂнᲂпрестꙋ́пнагѡ и҆ ѡ҆би́дѧщагѡ . Ꙗ҆́кѡ ты̀
є҆сѝ терпѣ́нїе мᲂѐ гдⷭ҇и , гдⷭ҇и ᲂу҆пᲂва́нїе мᲂѐ ѿ ю҆́нᲂсти мᲂеѧ̀ . Въ
тебѣ̀ ᲂу҆тверди́хсѧ ѿ ᲂу҆тро́бы , ѿ́ чрева ма́тере мᲂеѧ̀ , ты̀ є҆сѝ мо́й
пᲂкрᲂви́тель . Ѡ҆ тебѣ̀ пѣ́нїе мᲂѐ вы́нꙋ . ꙗ҆́кѡ чꙋ́до бы́хъ мно́гимъ , и҆ ты̀
пᲂмо́щникъ мо́й крѣ́пᲂкъ . Да и҆спо́лнѧтсѧ ᲂу҆ста̀ мᲂѧ̀ пᲂхвалы̀ , ꙗ҆́кѡ
да вᲂспᲂю̀ сла́вꙋ твᲂю̀ , ве́сь де́нь великᲂлѣ́пїе твᲂѐ . Не ѿве́рзи менѐ
во́ времѧ ста́рᲂсти , внегда̀ и҆счеза́ти крѣ́пᲂсти мᲂе́й не  ѡ҆ста́ви менѐ .
Ꙗ҆́кѡ рѣ́ша вразѝ мᲂѝ мнѣ̀ , и҆ стрегꙋ́щїи дш҃ꙋ мᲂю̀ сᲂвѣща́ша вкꙋ́пѣ .
Гл҃юще , бг҃ъ ѡ҆ста́вилъ є҆́сть є҆гѡ̀ . пᲂженѣ́те и҆ и҆мѣ́те є҆гѡ̀ , ꙗ҆́кѡ
нѣ́сть и҆збавлѧ́ѧи . Бж҃е мо́й , не ᲂу҆дали́сѧ ѿ менѐ , бж҃е мо́й в̾  по́мᲂщь
мᲂю̀ вᲂньмѝ . Да пᲂстыдѧ́тсѧ , и҆ и҆сче́знꙋтъ ѡ҆клевета́ющїи дш҃ꙋ мᲂю̀ .
да ѡ҆блекꙋ́тсѧ в̾ стꙋ́дъ и҆ сра́мъ и҆́щꙋщїи ѕла́ѧ мнѣ̀ . А҆́зъ же всегда̀
ᲂу҆пᲂва́ю на  тѧ̀ , и҆ прилᲂжꙋ̀ , на всѧ́кꙋ пᲂхвалꙋ̀ твᲂю̀ . Оу҆ста̀ мᲂѧ̀
вᲂз̾вѣстѧ́тъ пра́вдꙋ твᲂю̀ , ве́сь де́нь спасе́нїе твᲂѐ . Ꙗ҆́кѡ не  пᲂзна́хъ
кни́жна вни́дꙋ в̾ си́лѣ гдⷭ҇ни . гдⷭ҇и пᲂмѧнꙋ̀ пра́вдꙋ твᲂю̀ є҆ди́нᲂгѡ . Бж҃е
мо́й , ꙗ҆́же наꙋчи́лъ  мѧ є҆сѝ ѿ ю҆́нᲂсти мᲂеѧ̀ . и҆ до ны́нѣ вᲂз̾вѣщꙋ̀
чꙋдеса̀ твᲂѧ̀ . И҆ да́же до ста́рᲂсти и҆ ма́тᲂрьства . бж҃е мо́й , не ѡ҆ста́ви
менѐ . до́ндеже вᲂз̾вѣщꙋ̀ мы́шцꙋ твᲂю̀ ро́дꙋ всемꙋ̀ грѧдꙋ́щемꙋ . Си́лꙋ твᲂю̀ ,
и҆ пра́вдꙋ твᲂю̀ бж҃е , да́же до вы́шнихъ , ꙗ҆́же сᲂтвᲂри́лъ ми є҆сѝ
вели́чїѧ . бж҃е кто̀ пᲂдо́бенъ тебѣ̀ . Є҆ли́ки ꙗ҆ви́лъ  ми є҆сѝ ско́рби мно́ги
и҆ ѕлы̀ , и҆ ѡ҆бра́щь ѡ҆живи́лъ мѧ є҆сѝ , и҆ ѿ  бе́зднъ землѝ вᲂз̾веде́ мѧ .
Оу҆мно́жилъ є҆сѝ на мнѣ̀ вели́чествїе твᲂѐ , и҆ ѡ҆бра́щь ᲂу҆тѣ́шилъ мѧ
є҆сѝ . и҆ ѿ бе́зднъ землѝ па́ки вᲂз̾веде́ мѧ . И҆́бо а҆́зъ и҆спᲂвѣ́мсѧ тебѣ̀
въ лю́дехъ гдⷭ҇и , въ сᲂсꙋ́дѣхъ ѱало́мскихъ и҆́стинꙋ твᲂю̀ бж҃е . пᲂю̀ тебѣ̀ в̾ 
гꙋ́слѣхъ , ст҃ы́и і҆и҃левъ . Вᲂз̾ра́дꙋетасѧ ᲂу҆стнѣ̀ мᲂѝ є҆гда̀ пᲂю̀ тебѣ̀ , и҆
дш҃а мᲂѧ̀ ю҆́же є҆сѝ и҆зба́вилъ . є҆ще́  же и҆ ꙗ҆зы́къ мо́й ве́сь де́нь
пᲂꙋчи́тсѧ пра́вдѣ твᲂе́й . Є҆гда̀ пᲂстыдѧ́тсѧ и҆ пᲂсра́мѧтсѧ и҆́щꙋщїи ѕла́ѧ
мнѣ̀ .

=ѱл҃о́мъ дв҃дᲂвъ , ѻ҃а .=

~Бж҃е сꙋ́дъ тво́й цр҃е́ви да́ждь , и҆ пра́вдꙋ твᲂю̀ сн҃ꙋ цр҃е́вꙋ . Сꙋди́ти
лю́демъ твᲂи́мъ в̾ пра́вдꙋ , и҆ ни́щимъ твᲂи́мъ в̾ сꙋ́дъ . Да вᲂспрїи́мꙋтъ
го́ры ми́ръ люде́й , и҆ хо́лми пра́вдꙋ . Сꙋ́дитъ ни́щимъ людски́мъ , и҆
спасе́тъ сы́ны ᲂу҆бо́гихъ , и҆ смири́тъ клеветника̀ . И҆ пребꙋ́детъ
съ со́лнцемъ , и҆ пре́жде лꙋны̀ ро́да рᲂдо́въ . Сни́детъ ꙗ҆́кѡ до́ждь на рꙋно̀ ,
и҆ ꙗ҆́кѡ ка́плѧ ка́плющаѧ на́  землю . Вᲂз̾сїѧ́етъ во́ днехъ є҆гѡ̀ пра́вда и҆
мно́жество ми́ра , до́ндеже ѿи́метсѧ лꙋна̀ . И҆ ѡ҆блада́етъ ѿ́ мᲂрѧ и҆
до́ мᲂрѧ , и҆ ѿ рѣ́къ до кᲂне́цъ вселе́нныѧ . Пред̾ ни́мъ припадꙋ́тъ
є҆ѳїѡ́плѧне , и҆ вразѝ є҆гѡ̀ пе́рсть пᲂли́жꙋтъ . Ца́рїе ѳарсі́йстїи и҆
ѻ҆́стрᲂви , да́ры принесꙋ́тъ . ца́рїе а҆ра́встїи и҆ са́ва , да́ры приведꙋ́тъ .
И҆ пᲂкло́нѧтсѧ є҆мꙋ̀ всѝ ца́рїе зе́мстїи , всѝ ꙗ҆зы́цы пᲂрабо́таютъ є҆мꙋ̀ .
Ꙗ҆́кѡ и҆зба́ви ни́ща ѿ си́льна и҆ ᲂу҆бо́га , є҆мꙋ́же не бѣ̀ пᲂмо́щника .
Пᲂщади́тъ ни́ща и҆ ᲂу҆бо́га , и҆ дш҃а ᲂу҆бо́гихъ спасе́тъ . Ѿ ли́хвы и҆ ѿ не
пра́вды и҆зба́витъ дш҃а и҆́хъ , и҆ че́стно и҆́мѧ є҆гѡ̀ пред̾  ни́ми . И҆ жи́въ
бꙋ́детъ , и҆ да́стсѧ є҆мꙋ̀ ѿ зла́та а҆раві́иска , и҆ пᲂмо́лѧтсѧ ѡ҆ не́мъ вы́нꙋ ,
ве́сь де́нь бл҃гᲂслᲂвѧ́тъ и҆̀ . Бꙋ́детъ ᲂу҆тверже́нїе на землѝ на ве́рхъ
го́ръ . превᲂз̾несе́тсѧ па́че лива́на пло́дъ є҆гѡ̀ , и҆ прᲂцвѣтꙋ́тъ ѿ́ града
ꙗ҆́кѡ трава̀ земна́ѧ . Бꙋ́детъ и҆́мѧ є҆гѡ̀ бл҃гᲂслᲂве́но во́ вѣки , пре́жде
сл҃нца пребыва́етъ и҆́мѧ є҆гѡ̀ . И҆ бл҃гᲂслᲂвѧ́тсѧ ѡ҆ не́мъ всѧ̀ кᲂлѣ́на
земна́ѧ , всѝ ꙗ҆зы́цы ᲂу҆блажа́тъ и҆̀ . Бл҃гᲂслᲂве́нъ гдⷭ҇ь бг҃ъ і҆и҃левъ ,
твᲂрѧ́и чꙋдеса̀ є҆ди́нъ . И҆ бл҃гᲂслᲂве́но и҆́мѧ сла́вы є҆гѡ̀ во́ вѣки , и҆
в̾ вѣ́къ вѣ́ка . И҆ и҆спо́лнитсѧ сла́вы є҆гѡ̀ всѧ̀ землѧ̀ , бꙋ́детъ бꙋ́детъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , ѻ҃в .=

~Ко́ль бл҃гъ бг҃ъ і҆и҃левъ , пра́вымъ срⷣцемъ . Мнѣ́ же в̾ма́лѣ
не пᲂд̾вижа́стѣсѧ но́зѣ , в̾ма́лѣ не прᲂлїѧ́шасѧ стᲂпы̀ мᲂѧ̀ . Ꙗ҆́кѡ
вᲂз̾ревнᲂва́хъ на без̾зако́нныѧ , ми́ръ грѣ́шникᲂмъ зрѧ̀ . Ꙗ҆́кѡ нѣ́сть
вᲂсклᲂне́нїѧ в̾ сме́рти и҆́хъ , и҆ ᲂу҆тверже́нїе в̾ ра́нѣ и҆́хъ . Въ трꙋдѣ́хъ
чл҃ческихъ не сꙋ́ть , и҆ с̾ чл҃ки не прїи́мꙋтъ ра́нъ . Сегѡ̀ ра́ди ᲂу҆держа̀
и҆́хъ гᲂрды́нѧ до кᲂнца̀ , ѡ҆дѣ́ѧшасѧ не пра́вдᲂю и҆ нече́стїемъ свᲂи́мъ .
И҆зы́детъ ꙗ҆́кѡ и҆́с̾ тꙋка не пра́вда и҆́хъ , преидо́ша въ любо́вь срⷣца .
Пᲂмы́слиша и҆ глаго́лаша въ  лꙋка́вствѣ , не пра́вдꙋ в̾ высᲂтꙋ̀ глаго́лаша .
Пᲂлᲂжи́ша на́  нб҃си ᲂу҆ста̀ свᲂѧ̀ , и҆ ꙗ҆зы́къ и҆́хъ пре́йде по землѝ . Сегѡ̀
ра́ди ѡ҆братѧ́тсѧ лю́дїе мᲂѝ сѣ́мѡ , и҆ дні́е и҆спо́лнь ѡ҆брѧ́щꙋтсѧ в̾ ни́хъ .
И҆ рѣ́ша , ка́кѡ ᲂу҆вѣ́дѣ бг҃ъ ; и҆ а҆́ще є҆́сть ра́зꙋмъ в̾ вы́шнѣмъ ; Сѐ сі́и
грѣ́шницы , и҆ гᲂбзꙋ́юще въ вѣ́къ ᲂу҆держа́ша бᲂга́тство . И҆ рѣ́хъ , є҆да̀
в̾сꙋ́е ѡ҆правди́хъ срⷣце мᲂѐ , и҆ ᲂу҆мы́хъ в̾ непᲂви́нныхъ рꙋ́цѣ мᲂѝ . И҆
бы́хъ ꙗ҆́звенъ ве́сь де́нь , и҆ ѡ҆бли́чникъ мо́й на ᲂу҆́тренихъ . А҆́ще гл҃ахъ
пᲂвѣ́мъ та́кѡ сѐ ро́дꙋ сыно́въ твᲂи́хъ є҆мꙋ́же ѡ҆бѣща́хсѧ , и҆ непщева́хъ
разꙋмѣ́ти . Сѐ трꙋ́дъ є҆́сть предо  мно́ю , до́ндеже вни́дꙋ въ ст҃и́ло бж҃їе ,
и҆ разꙋмѣ́ю в̾ пᲂслѣ́днѧѧ и҆́хъ . Ѻ҆ба́че зальще́нїѧ и҆́хъ , пᲂлᲂжи́лъ и҆́мъ
є҆́си ѕла́ѧ , низ̾лᲂжи́лъ ѧ҆̀ є҆сѝ внегда̀ разгᲂрдѣ́ти . Ка́кѡ бы́ша
в̾ запꙋстѣ́нїе ; внеза́пꙋ и҆счезо́ша , и҆ пᲂгибо́ша за без̾зако́нїе свᲂѐ
ꙗ҆́кѡ со́нїе вᲂста́ющагѡ . Гдⷭ҇и во́ градѣ твᲂе́мъ ѻ҆́бразъ и҆́хъ
ᲂу҆ничижи́ши . Ꙗ҆́кѡ раждьже́сѧ срⷣце мᲂѐ , и҆ ᲂу҆тро́бы мᲂѧ̀ и҆змѣни́шасѧ . И҆
а҆́зъ ᲂу҆ничиже́нъ и҆ неразꙋмѣ́хъ , ско́тенъ бы́хъ ᲂу҆  тебѐ , и҆ а҆́зъ вы́нꙋ
с̾ тᲂбо́ю . Оу҆держа́лъ є҆сѝ рꙋ́кꙋ деснꙋ́ю мᲂю̀ , и҆ с̾  сᲂвѣ́тᲂмъ твᲂи́мъ
наста́вилъ мѧ є҆сѝ , и҆ съ сла́вᲂю прїѧ́тъ мѧ . Что́ бо ми є҆́сть на́  нб҃си .
и҆ ѿ тебѐ что̀ вᲂсхᲂтѣ́хъ на землѝ . И҆счезѐ срⷣце мᲂѐ и҆ пло́ть мᲂѧ̀ , бж҃е
срⷣца мᲂегѡ̀ , и҆ ча́сть мᲂѧ̀ бж҃е во́ вѣки . Ꙗ҆́кѡ сѐ ᲂу҆далѧ́ющїисѧ ѿ тебѐ
пᲂги́бнꙋтъ , пᲂтреби́лъ є҆сѝ всѧ́кᲂго любы̀ дѣ́ющаго ѿ тебѐ . Мнѣ́ же
прилѣплѧ́тисѧ бг҃ᲂви бла́го є҆́сть , и҆ пᲂлага́ти на́  гдⷭ҇а ᲂу҆пᲂва́нїе мᲂѐ .
Вᲂз̾вѣсти́ти мѝ всѧ̀ хвалы̀ твᲂѧ̀ , во вратѣ́хъ дще́ре сїѡ́ни .

=ѱл҃о́мъ дв҃дᲂвъ , ѻ҃г .=

~Въскꙋ́ю бж҃е ѿри́нꙋ до кᲂнца̀ , раз̾гнѣ́васѧ ꙗ҆́рᲂсть твᲂѧ̀ на ѻ҆вца̀ па́ствы
твᲂеѧ̀ ; Пᲂмѧнѝ со́нмъ тво́й , и҆́же стѧжа̀ и҆спе́рва . и҆зба́вилъ є҆сѝ
же́злъ дᲂстᲂѧ́нїѧ твᲂегѡ̀ , гᲂра̀ сїѡ́нъ сѝ ꙗ҆́же всели́сѧ в̾ не́й .
Вᲂз̾дви́гни рꙋ́цѣ твᲂѝ на гᲂрды́ни и҆́хъ въ кᲂне́цъ , є҆ли́ка лꙋка́внᲂва вра́гъ
во ст҃ѣ́мъ твᲂе́мъ . И҆ вᲂсхвали́шасѧ не нави́дѧщїи тѧ̀ , пᲂсредѣ̀ пра́здника
твᲂегѡ̀ . Пᲂлᲂжи́ша зна́менїѧ свᲂѧ̀ , зна́менїѧ и҆ непᲂзна́ша . Ꙗ҆́кѡ
во и҆схо́дѣ превы́ше . ꙗ҆́кѡ в̾ дꙋбра́вѣ дре́вѧнѣ , сѣки́рами разсѣко́ша две́ри
є҆гѡ̀ вкꙋ́пѣ , сѣ́чивᲂмъ и҆ ѻ҆ско́рдᲂмъ разрꙋши́ша и҆̀ . Завжего́ша ѻ҆гне́мъ
ст҃и́ло твᲂѐ , на землѝ ѡ҆скверни́ша жили́ще и҆́мене твᲂегѡ̀ . Рѣ́ша в̾ 
срⷣцыхъ свᲂи́хъ ю҆́жики и҆́хъ вкꙋ́пѣ , прїидѣ́те и҆ ѿста́вимъ всѧ̀ пра́здники
бж҃їѧ ѿ землѝ . Зна́менїѧ и҆́хъ не ви́дѣхᲂмъ , нѣ́сть к̾ тᲂмꙋ̀ прᲂро́ка , и҆
на́съ не пᲂзна́етъ к̾  тᲂмꙋ̀ . Дᲂко́лѣ бж҃е пᲂнᲂша́етъ вра́гъ , раз̾дража́етъ
прᲂти́вныи и҆́мѧ твᲂѐ до кᲂнца̀ . Въскꙋ́ю ѿвраща́еши рꙋ́кꙋ твᲂю̀ , и҆ десни́цꙋ
твᲂю̀ ѿ среды̀ нѣ́дръ твᲂи́хъ въ кᲂне́цъ ; Бг҃ъ же цр҃ь на́шъ пре́жде вѣ́къ ,
сᲂдѣ́ла спасе́нїе пᲂсредѣ̀ землѝ . Ты̀ ᲂу҆тверди́лъ є҆сѝ си́лᲂю твᲂе́ю
мо́ре , ты̀ сте́рлъ є҆сѝ главы̀ ѕмїе́мъ въ вᲂдѣ̀ . ты̀ сᲂкрꙋши́лъ є҆сѝ главꙋ̀
ѕмі́евꙋ . Да́лъ є҆сѝ тᲂгѡ̀ бра́шно лю́демъ є҆ѳїѡ́пскимъ . Ты̀ расто́рже
и҆сто́чники и҆ пᲂто́ки . ты̀ и҆зсꙋшѝ рѣ́ки и҆ѳа́мскїѧ . Тво́й є҆́сть де́нь ,
и҆ твᲂѧ̀ є҆́сть но́щь , ты̀ свершѝ зарю̀ и҆ сл҃нце . Ты̀ сᲂтвᲂрѝ всѧ̀ предѣ́лы
землѝ . лѣ́то и҆ ве́снꙋ , ты̀ сᲂтвᲂри́лъ є҆сѝ и҆́хъ . Пᲂмѧнѝ сїѧ̀ . вра́гъ
пᲂнᲂсѝ гдⷭ҇ви , и҆ лю́дїе безꙋ́мнїи раз̾дражи́ша и҆́мѧ твᲂѐ . Не преда́ждь
ѕвѣре́мъ дш҃а и҆спᲂвѣ́дающих̾тисѧ , дꙋ́шъ ᲂу҆бо́гихъ твᲂи́хъ не забꙋ́ди до 
кᲂнца̀ . При́зри на завѣ́тъ тво́й , ꙗ҆́кѡ и҆спо́лнишасѧ пᲂмраче́нїи землѧ̀ ,
дᲂмо́въ не пра́ведныхъ . Да не вᲂз̾врати́тсѧ смире́ныи сра́мленъ . ни́щь и҆
ᲂу҆бо́гъ вᲂсхвали́та и҆́мѧ твᲂѐ . Вᲂста́ни гдⷭ҇и , сꙋдѝ прю̀ твᲂю̀ , пᲂмѧнѝ
пᲂнᲂше́нїе твᲂѐ є҆́же ѿ безꙋ́мнагѡ ве́сь де́нь . Не забꙋ́ди гла́са
мᲂли́твеникъ твᲂи́хъ , гᲂрды́ни ненави́дѧщихъ тѧ̀ взы́де вы́нꙋ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , ѻ҃д .=

~И҆спᲂвѣ́мысѧ тебѣ̀ бж҃е , и҆спᲂвѣ́мысѧ тебѣ̀ , и҆ призᲂве́мъ и҆́мѧ твᲂѐ .
Пᲂвѣ́мъ всѧ̀ чꙋдеса̀ твᲂѧ̀ , є҆гда̀ прїимꙋ̀ вре́мѧ , а҆́зъ пра́вᲂты сꙋждꙋ̀ .
Раста́ѧсѧ землѧ̀ , и҆ всѝ живꙋ́щїи на не́й . а҆́зъ ᲂу҆тверди́хъ стᲂлпы̀
є҆ѧ̀ . Рѣ́хъ без̾зако́ннꙋющимъ , не без̾зако́ннꙋйте , и҆ сᲂгрѣша́ющимъ ,
не вᲂз̾нᲂси́те ро́га . Не вᲂз̾дви́жите на высᲂтꙋ̀ ро́га ва́шегѡ , и҆
не глаго́лите на́  бг҃а не пра́вдꙋ . Ꙗ҆́кѡ ни ѿ и҆схо́дъ , ни ѿ за́падъ ни ѿ
пꙋ́стъ го́ръ . ꙗ҆́кѡ бг҃ъ сꙋдїѧ̀ є҆́сть . Сегѡ̀ смирѧ́етъ а҆ сегѡ̀
вᲂз̾но́ситъ . ꙗ҆́кѡ ча́ша в̾ рꙋцѣ̀ гдⷭ҇ни , вина̀ не раствᲂре́на и҆спо́лнь
раствᲂре́нїѧ . И҆ ᲂу҆клᲂни́сѧ ѿ сеѧ̀ в̾ сїю̀ , ѻ҆ба́че дро́ждїе є҆гѡ̀
не и҆скида́шасѧ . и҆спїю́тъ є҆̀ всѝ грѣ́шнїи землѝ . А҆́зъ же вᲂз̾ра́дꙋюсѧ
в̾ вѣ́къ , пᲂю̀ бг҃ꙋ і҆а́кѡвлю . И҆ всѧ̀ ро́ги грѣ́шныхъ слᲂмлю̀ , и҆
вᲂз̾несе́тсѧ ро́гъ пра́веднагѡ .

=ѱл҃о́мъ дв҃дᲂвъ , ѻ҃є .=

~Вѣ́дᲂмъ во і҆ꙋде́и бг҃ъ , во і҆и҃ли ве́лїе и҆́мѧ є҆гѡ̀ . И҆ бы́сть в̾ ми́рѣ
мѣ́сто є҆гѡ̀ , и҆ жили́ще є҆гѡ̀ в̾ сїѡ́нѣ . Тꙋ̀ сᲂкрꙋшѝ крѣ́пᲂсти лꙋ́къ щи́тъ
и҆ ѻ҆рꙋ́жїе , и҆ бра́нь . Прᲂсвѣща́еши ты̀ ди́внѡ ѿ  го́ръ вѣ́чныхъ ,
смꙋти́шасѧ всѝ не разꙋ́мнїи срⷣцемъ . Оу҆снꙋ́ша сно́мъ свᲂи́мъ , и҆
не ѡ҆брѣто́ша ничесо́же , всѝ мꙋ́жїе бᲂга́тства рꙋ́къ свᲂи́хъ . Ѿ запреще́нїѧ
твᲂегѡ̀ бж҃е і҆а́кѡвль , вᲂз̾дрема́ша всѣ́дшїи на кᲂнѧ̀ . Ты̀ стра́шенъ є҆сѝ ,
и҆ кто̀ прᲂти́въ ста́нетъ тѝ ; ѿто́лѣ гнѣ́въ тво́й . съ нб҃сѐ слы́шанъ
сᲂтвᲂри́лъ є҆сѝ сꙋ́дъ . Землѧ̀ ᲂу҆бᲂѧ́сѧ и҆ ᲂу҆мᲂлча̀ , внегда̀ вᲂста́ти
на сꙋ́дъ бг҃ꙋ , спастѝ всѧ̀ кро́ткїѧ землѝ . Ꙗ҆́кѡ пᲂмышле́нїе чл҃ческо
и҆спᲂвѣ́стьсѧ тебѣ̀ , и҆ ѡ҆ста́нᲂкъ пᲂмышле́нїѧ пра́зднꙋетъ тѝ . Пᲂмᲂли́тесѧ
и҆ вᲂз̾дади́те гдⷭ҇ви бг҃ꙋ на́шемꙋ , всѝ и҆́же ѻ҆́крестъ є҆гѡ̀ принесꙋ́тъ
да́ры . Стра́шнᲂмꙋ и҆ ѿє́млющемꙋ дꙋ́хи кнѧзе́мъ , стра́шнᲂмꙋ па́че царе́й
земны́хъ .

=ѱл҃о́мъ дв҃дᲂвъ , ѻ҃ѕ .=

~Гла́сᲂмъ мᲂи́мъ ко́ гдⷭ҇ꙋ вᲂз̾ва́хъ , гла́сᲂмъ мᲂи́мъ к̾ бг҃ꙋ , и҆ внѧ́тъ
ми . Въ де́нь печа́ли мᲂеѧ̀ бг҃а взыска́хъ , рꙋка́ма мᲂи́ма но́щїю
пред̾ ни́мъ , и҆ не  прельще́нъ бы́хъ . Ѿве́ржесѧ ᲂу҆тѣ́шитисѧ дш҃а мᲂѧ̀ ,
пᲂмѧнꙋ́хъ бг҃а и҆ вᲂз̾весели́хсѧ . вᲂз̾скᲂрбѣ́хъ , и҆ пренемо́же дꙋ́хъ мо́й .
Пред̾вари́стѣ стражбы̀ ѻ҆́чи мᲂѝ . смꙋти́хсѧ и҆ не гл҃ахъ . Пᲂмы́слихъ днѝ
пе́рвыѧ , и҆ лѣ́та вѣ́чнаѧ пᲂмѧнꙋ́хъ , и҆ пᲂꙋчи́хсѧ . Но́щїю срⷣцемъ мᲂи́мъ
глꙋмлѧ́хсѧ , и҆ тꙋжа́ше дꙋ́хъ мо́й . Є҆да̀ во́ вѣки ѿри́нетъ гдⷭ҇ь , и҆
не прилᲂжи́тъ бл҃гᲂвᲂли́ти па́ки ; И҆лѝ до кᲂнца̀ млⷭ҇ть свᲂю̀ ѿсѣче́тъ ;
скᲂнча̀ гл҃ъ ѿ́  рᲂда в̾ ро́дъ . Є҆да̀ забꙋ́детъ ᲂу҆ще́дрити бг҃ъ , и҆лѝ
ᲂу҆держи́тъ во́ гнѣвѣ свᲂе́мъ щедро́ты свᲂѧ̀ ; И҆ рѣ́хъ , ны́нѣ нача́хъ . сѝ
и҆змѣ́на десни́ца вы́шнѧгѡ . Пᲂмѧнꙋ́хъ дѣ́ла гдⷭ҇нѧ , ꙗ҆́кѡ пᲂмѧнꙋ̀ ѿ  зача́ла
чꙋде́съ твᲂи́хъ . И҆ пᲂꙋчꙋ́сѧ во всѣ́хъ дѣ́лѣхъ твᲂи́хъ , и҆ в̾  начина́нїихъ
твᲂи́хъ пᲂглꙋмлю́сѧ . Бж҃е во ст҃ѣ́мъ пꙋ́ть тво́й , кто̀ бг҃ъ ве́лїи ꙗ҆́кѡ
бг҃ъ на́шъ ; ты̀ є҆сѝ бг҃ъ твᲂрѧ́и чꙋдеса̀ . Пᲂзна́лъ є҆сѝ в̾ лю́дехъ си́лꙋ
твᲂю̀ , и҆зба́вилъ є҆сѝ мы́шцею твᲂе́ю лю́ди твᲂѧ̀ , сы́ны і҆а́кѡвлѧ , и҆
і҆ѡ́сифᲂвы . Ви́дѣша тѧ̀ во́ды бж҃е . ви́дѣша тѧ̀ во́ды , и҆ ᲂу҆бᲂѧ́шасѧ .
смꙋти́шасѧ бе́здны мно́жествᲂмъ шꙋ́ма во́дъ . Гла́съ да́ша ѻ҆́блацы . и҆́бо
стрѣ́лы твᲂѧ̀ прехо́дѧтъ . гла́съ гро́ма твᲂегѡ̀ в̾  кᲂлесѝ . Ѡ҆свѣти́ша
мо́лнїѧ твᲂѧ̀ вселе́ннꙋю . пᲂд̾ви́жасѧ и҆ тре́петна бы́сть землѧ̀ . Въ мо́ри
пꙋтїѐ твᲂѝ , и҆ стезѧ̀ твᲂѧ̀ в̾ вᲂда́хъ мно́гихъ , и҆ стᲂпы̀ твᲂѧ̀
не пᲂзна́ютсѧ . Наста́вилъ є҆сѝ ꙗ҆́кѡ ѻ҆вца̀ лю́ди твᲂѧ̀ , рꙋко́ю мѡѷсе́ᲂвᲂю ,
и҆ а҆арѡ́нею .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

