=каѳи́сма , ѕ҃і . ѱл҃о́мъ дв҃дᲂвъ , р҃ѳ .=

~Речѐ гдⷭ҇ь гдⷭ҇ви мᲂемꙋ̀ , сѣдѝ ѡ҆деснꙋ́ю менѐ , до́ндеже пᲂлᲂжꙋ̀ врагѝ
твᲂѧ̀ ,̾ пᲂд̾но́жїе но́гъ твᲂи́хъ . Же́злъ си́лы по́слетъ тѝ гдⷭ҇ь ѿ сїѡ́на ,
и҆ ᲂу҆дᲂлѣ́еши пᲂсредѣ̀ вра́гъ твᲂи́хъ . Съ тᲂбо́ю нача́льство въ де́нь си́лы
твᲂеѧ̀ , во свѣ́тлᲂстехъ ст҃ы́хъ твᲂи́хъ . И҆́з̾ чрева пре́жде денни́цы рᲂди́хъ
тѧ . клѧ́тсѧ гдⷭ҇ь и҆ нераска́етсѧ . ты̀ і҆єре́й во́ вѣки по́ чинꙋ
мелхиседе́кᲂвꙋ . Гдⷭ҇ь ѡ҆деснꙋ́ю тебѐ , сᲂкрꙋши́лъ є҆́сть в̾ де́нь гнѣ́ва
свᲂегѡ̀ царѧ̀ . Сꙋ́дитъ во ꙗ҆зы́цѣхъ . и҆спо́лнитъ паде́нїѧ , сᲂкрꙋши́тъ главы̀
на землѝ мно́гимъ . Ѿ пᲂто́ка на пꙋтѝ пїе́тъ , сегѡ̀ ра́ди вᲂз̾несе́тъ
главꙋ̀ .

=ѱл҃о́мъ дв҃дᲂвъ , р҃і .=

~И҆спᲂвѣ́мсѧ тебѣ̀ гдⷭ҇и всѣ́мъ срⷣцемъ мᲂи́мъ , в̾  сᲂвѣ́тѣ пра́выхъ и҆
со́нмѣ . Ве́лїѧ дѣ́ла гдⷭ҇нѧ , и҆зы́скана во всѣ́хъ во́лѧхъ є҆гѡ̀ .
И҆спᲂвѣ́данїе и҆ велелѣ́пᲂта дѣ́ло є҆гѡ̀ . и҆ пра́вда є҆гѡ̀ пребыва́етъ
в̾ вѣ́къ вѣ́ка . Па́мѧть сᲂтвᲂри́лъ є҆́сть чꙋде́съ свᲂи́хъ . млⷭ҇тивъ и҆ ще́дръ
гдⷭ҇ь , пи́щꙋ да́лъ є҆́сть бᲂѧ́щимсѧ є҆гѡ̀ . Пᲂмѧне́тъ в̾  вѣ́къ завѣ́тъ
сво́й , крѣ́пᲂсть дѣ́лъ свᲂи́хъ вᲂз̾вѣстѝ лю́демъ свᲂи́мъ . Да́ти и҆́мъ
дᲂстᲂѧ́нїе ꙗ҆зы́къ , дѣ́ла рꙋ́къ є҆гѡ̀ и҆́стина и҆ сꙋ́дъ . Вѣ́рны всѧ̀
за́пᲂвѣди є҆гѡ̀ , ᲂу҆твержены̀ въ  вѣ́къ вѣ́ка , сᲂтвᲂрены̀ во и҆́стинѣ и҆
пра́вᲂтѣ . И҆збавле́нїе пᲂсла̀ лю́демъ свᲂи́мъ . запᲂвѣ́да в̾ вѣ́къ завѣ́тъ
сво́й . ст҃о и҆ стра́шно и҆́мѧ є҆гѡ̀ . Зача́ло премꙋ́дрᲂсти стра́хъ гдⷭ҇нь .
ра́зꙋмъ же бл҃гъ всѣ́мъ твᲂрѧ́щимъ и҆̀ , хвала̀ є҆гѡ̀ пребыва́етъ в̾ вѣ́къ
вѣ́ка .

=ѱл҃о́мъ дв҃дᲂвъ , раі҃ .=

~Бл҃же́нъ мꙋ́жь бᲂѧ́исѧ гдⷭ҇а , в̾ за́пᲂвѣдехъ є҆гѡ̀ вᲂсхо́щетъ ѕѣлѡ̀ .
Си́льно на  землѝ бꙋ́детъ сѣ́мѧ є҆гѡ̀ . ро́дъ пра́выхъ бл҃гᲂслᲂви́тсѧ . Сла́ва
и҆ бᲂга́тство въ дᲂмꙋ̀ є҆гѡ̀ , и҆ пра́вда є҆гѡ̀ пребыва́етъ в̾  вѣ́къ вѣ́ка .
Вᲂсїѧ̀ во тмѣ̀ свѣ́тъ пра́вымъ ми́лᲂстивъ и҆ ще́дръ и҆ пра́веденъ . Бл҃гъ мꙋ́жь
ще́дрѧ и҆ даѧ̀ , разсмо́тритъ слᲂвеса̀ свᲂѧ̀ на сꙋдѣ̀ , ꙗ҆́кѡ в̾ вѣ́къ
не пᲂдви́житсѧ . Въ па́мѧть вѣ́чнꙋю бꙋ́детъ пра́ведникъ . ѿ́  слꙋха ѕла̀
не ᲂу҆бᲂи́тсѧ . Гᲂто́во срⷣце є҆гѡ̀ ᲂу҆пᲂва́ти на́  гдⷭ҇а , ᲂу҆тверди́сѧ срⷣце
є҆гѡ̀ , и҆ не ᲂу҆бᲂи́тсѧ до́ндеже во́з̾зритъ на  врагѝ свᲂѧ̀ . Растᲂчѝ дадѐ
ᲂу҆бо́гимъ , пра́вда є҆гѡ̀ пребыва́етъ въ вѣ́къ вѣ́ка , ро́гъ є҆гѡ̀ вᲂз̾несе́тсѧ
во сла́вѣ . Грѣ́шникъ ᲂу҆́зритъ и҆ прᲂгнѣ́ваетсѧ , зꙋбы̀ свᲂи́ми пᲂскреже́щетъ ,
и҆ раста́етъ . жела́нїе грѣ́шника пᲂги́бнетъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , рв҃і .=

~Хвали́те ѻ҆́трᲂцы гдⷭ҇а , хвали́те и҆́мѧ гдⷭ҇не . Бꙋ́ди и҆́мѧ гдⷭ҇не
бл҃гᲂслᲂве́но ѿ  ны́нѣ и҆ до́ вѣка . Ѿ вᲂсто́къ сл҃нца до за́падъ , хва́льно
и҆́мѧ гдⷭ҇не . Высо́къ над̾  всѣ́ми ꙗ҆зы́ки гдⷭ҇ь , над̾ нб҃сы̀ сла́ва є҆гѡ̀ .
Кто̀ ꙗ҆́кѡ гдⷭ҇ь бг҃ъ на́шъ , на высо́кихъ живы́и , и҆ на смире́нныѧ призира́ѧ ,
на́  нб҃си и҆ на землѝ ; Вᲂз̾двиза́ѧ ѿ землѝ ᲂу҆бо́га , и҆ ѿ гно́ища вᲂз̾нᲂсѧ̀
ни́ща . Пᲂсади́ти є҆гѡ̀ съ кнѧ́зи , съ кнѧ́зи люде́й свᲂи́хъ . Вселѧ́ѧ
непло́дᲂве въ  до́мъ , ма́терь ѡ҆ ча́дѣхъ веселѧ́щꙋсѧ .

=ѱл҃о́мъ дв҃дᲂвъ , рг҃і .=

~Во и҆схо́дѣ і҆зра́илевѣ ѿ є҆гѵ́пта до́мꙋ і҆а́кѡвлѧ и҆з̾ люде́й ва́рваръ .
Бы́сть і҆ꙋде́ѧ ст҃ы́нѧ є҆гѡ̀ , і҆зра́иль , ѻ҆́бласть є҆гѡ̀ . Мо́ре ви́дѣ и҆
пᲂбѣжѐ , і҆ѡрда́нъ вᲂз̾врати́сѧ вспѧ́ть . Го́ры взыгра́шасѧ ꙗ҆́кѡ ѻ҆внѝ , и҆
хо́лми ꙗ҆́кѡ а҆́гньцы ѻ҆́вчїи . Что́ ти бы́сть мо́ре ꙗ҆́кѡ пᲂбѣжѐ , и҆ тебѣ̀
і҆ѡрда́не ꙗ҆́кѡ вᲂз̾врати́сѧ вспѧ́ть . Го́ры ꙗ҆́кѡ взыгра́стесѧ ꙗ҆́кѡ ѻ҆внѝ ,
и҆ хо́лми ꙗ҆́кѡ а҆́гньцы ѻ҆́вчїи . Ѿ лица̀ гдⷭ҇нѧ пᲂд̾ви́жесѧ землѧ̀ , ѿ лица̀
бг҃а і҆а́кѡвлѧ . Ѡ҆бра́щшагѡ ка́мень во є҆зе́ра вѡдна́ѧ , и҆ не сѣко́мыи во 
и҆сто́чники вѡдны́ѧ . Не на́мъ гдⷭ҇и не на́мъ , но и҆́мени твᲂемꙋ̀ да́ждь
сла́вꙋ . Ѡ҆ ми́лᲂсти твᲂе́й и҆ и҆́стинѣ твᲂе́й , да некᲂгда̀ рекꙋ́тъ ꙗ҆зы́цы
гдѣ̀ є҆́сть бг҃ъ и҆́хъ ; Бг҃ъ же на́шъ на́  нб҃си и҆ на землѝ , всѧ̀ є҆ли́ка
вᲂсхᲂтѣ̀ сᲂтвᲂрѝ . И҆́дᲂли ꙗ҆зы́къ сребро̀ и҆ зла́то , дѣ́ла рꙋ́къ чл҃ческъ .
Оу҆ста̀ и҆́мꙋтъ и҆ неглаго́лютъ , ѻ҆́чи и҆́мꙋтъ и҆ не ви́дѧтъ . Оу҆́ши и҆́мꙋтъ
и҆ не слы́шатъ , но́здри и҆́мꙋтъ и҆ не  ѡ҆бᲂнѧ́ютъ . Рꙋ́цѣ и҆́мꙋтъ и҆ не 
ѡ҆сѧ́жꙋтъ . но́зѣ и҆́мꙋтъ и҆ не по́йдꙋтъ , не вᲂз̾гласѧ́тъ гᲂрта́немъ свᲂи́мъ .
Пᲂдо́бни и҆́мъ да бꙋ́дꙋтъ твᲂрѧ́щїи ѧ҆̀ , и҆ всѝ надѣ́ющїисѧ на нѧ̀ . До́мъ
і҆зра́илевъ ᲂу҆пᲂва̀ на́  гдⷭ҇а . пᲂмо́щникъ и҆ защи́титель и҆́мъ є҆́сть . До́мъ
а҆арѡ́нь ᲂу҆пᲂва̀ на́  гдⷭ҇а , пᲂмо́щникъ и҆ защи́титель и҆́мъ є҆́сть .
Бᲂѧ́щїисѧ гдⷭ҇а ᲂу҆пᲂва́ша на́  гдⷭ҇а , пᲂмо́щникъ и҆ защи́титель и҆́мъ
є҆́сть . Гдⷭ҇ь пᲂмѧнꙋ́въ ны , бл҃гᲂслᲂви́лъ є҆́сть на́съ . бл҃гᲂслᲂви́лъ є҆́сть
до́мъ і҆зра́илевъ , бл҃гᲂслᲂви́лъ є҆́сть до́мъ а҆арѡ́нь . Бл҃гᲂслᲂви́лъ є҆́сть
бᲂѧ́щїѧсѧ гдⷭ҇а , ма́лыѧ с̾ вели́кими . Прилᲂжи́тъ гдⷭ҇ь на вы̀ , на вы̀ и҆
на́  сыны ва́ша . Бл҃гᲂслᲂве́ни вы̀ гдⷭ҇ви , сᲂтво́ршемꙋ не́бо и҆ зе́млю . Не́бо
нб҃сѐ гдⷭ҇ви , зе́млю же дадѐ сынᲂвѡ́мъ чл҃ческимъ . Не ме́ртвїи вᲂсхва́лѧтъ
тѧ̀ гдⷭ҇и , ни всѝ низ̾хᲂдѧ́щїи во а҆́дъ . Но мы̀ живі́и бл҃гᲂслᲂви́мъ гдⷭ҇а
ѿ ны́нѣ и҆ до́ вѣка .

=ѱл҃о́мъ дв҃дᲂвъ , рд҃і .=

~Вᲂз̾люби́хъ , ꙗ҆́кѡ ᲂу҆слы́шитъ гдⷭ҇ь гла́съ мᲂле́нїѧ мᲂегѡ̀ . Ꙗ҆́кѡ
приклᲂнѝ ᲂу҆́хо свᲂѐ мнѣ̀ , и҆ во́ дни мᲂѧ̀ призᲂвꙋ̀ . Ѡ҆бъѧ́ша мѧ бᲂлѣ́зни
сме́ртныѧ , бѣды̀ а҆́дѡвы ѡ҆брѣто́ша мѧ . Ско́рбь и҆ бᲂлѣ́знь ѡ҆брѣто́хъ , и҆
и҆́мѧ гдⷭ҇не призва́хъ . Ѽ гдⷭ҇и и҆зба́ви дш҃ꙋ мᲂю̀ . млⷭ҇тивъ гдⷭ҇ь и҆
пра́веденъ , и҆ бг҃ъ на́шъ ми́лꙋетъ . Хранѧ́и младе́нца гдⷭ҇ь , смири́хсѧ и҆
спасе́ мѧ . Вᲂз̾врати́сѧ дш҃е мᲂѧ̀ въ пᲂко́й тво́й , ꙗ҆́кѡ гдⷭ҇ь бл҃го
сᲂтвᲂрѝ тебѣ̀ . Ꙗ҆́кѡ и҆зба́ви дш҃ꙋ мᲂю̀ ѿ сме́рти ѻ҆́чи мᲂѝ ѿ сле́зъ , и҆
но́зѣ мᲂѝ ѿ вᲂспᲂпᲂлзнᲂве́нїѧ . Бл҃гᲂꙋгᲂждꙋ̀ пре́д̾ гдⷭ҇емъ во странѣ̀
живы́хъ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , рє҃і .=

~Вѣ́рᲂвахъ , тѣ́мже и҆ вᲂз̾глаго́лахъ , а҆́зъ же смири́хсѧ ѕѣлѡ̀ . А҆́зъ же
рѣ́хъ во  ᲂу҆́жасѣ мᲂе́мъ , всѧ́къ чл҃къ ло́жь . Что̀ вᲂз̾да́мъ гдⷭ҇ви
ѡ҆ всѣ́хъ , и҆́хже вᲂз̾да́стъ мѝ ; Ча́шꙋ спасе́нїѧ прїимꙋ̀ , и҆ и҆́мѧ гдⷭ҇не
призᲂвꙋ̀ . Мᲂли́твы мᲂѧ̀ гдⷭ҇ви вᲂз̾да́мъ пред̾ всѣ́ми людьмѝ є҆гѡ̀ . Честна̀
пре́д̾ гдⷭ҇емъ сме́рть прпⷣбныхъ є҆гѡ̀ . Ѽ гдⷭ҇и а҆́зъ ра́бъ тво́й , а҆́зъ
ра́бъ тво́й , и҆ сн҃ъ рабы̀ твᲂеѧ̀ . Растерза̀ ᲂу҆́зы мᲂѧ̀ , тебѣ̀ пᲂжрꙋ̀
же́ртвꙋ хвалѣ̀ , и҆ во́ и҆мѧ гдⷭ҇не призᲂвꙋ̀ . Мᲂли́твы мᲂѧ̀ гдⷭ҇ви вᲂз̾да́мъ
пред̾  всѣ́ми людьмѝ є҆гѡ̀ . Во дво́рѣхъ до́мꙋ гдⷭ҇нѧ , пᲂсредѣ̀ тебѐ
і҆єрᲂсали́ме .

=ѱл҃о́мъ дв҃дᲂвъ , рѕ҃і .=

~Хвали́те гдⷭ҇а всѝ ꙗ҆зы́цы , пᲂхвали́те є҆гѡ̀ всѝ лю́дїе . Ꙗ҆́кѡ
ᲂу҆тверди́сѧ млⷭ҇ть є҆гѡ̀ на на́съ , и҆ и҆́стина гдⷭ҇нѧ пребыва́етъ во́  вѣки .

=ѱл҃о́мъ дв҃дᲂвъ , рз҃і .=

~И҆спᲂвѣ́дайтесѧ гдⷭ҇ви , ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ . Да
рече́тъ ᲂу҆́бѡ до́мъ і҆и҃левъ , ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ . Да
рече́тъ ᲂу҆́бѡ до́мъ а҆арѡ́нь ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ . Да
рекꙋ́тъ ᲂу҆́бѡ всѝ бᲂѧ́щїисѧ гдⷭ҇а , ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀ .
Ѿ ско́рби призва́хъ гдⷭ҇а , и҆ призва́  мѧ въ прᲂстра́нство . Гдⷭ҇ь мнѣ̀
пᲂмо́щникъ , и҆ не ᲂу҆бᲂю́сѧ что̀ сᲂтвᲂри́тъ мнѣ̀ чл҃къ ; Гдⷭ҇ь мнѣ̀
пᲂмо́щникъ , и҆ а҆́зъ вᲂз̾зрю̀ на врагѝ мᲂѧ̀ . Бл҃гѡ є҆́сть надѣ́ѧтисѧ на́ 
гдⷭ҇а не́жели надѣ́ѧтисѧ на чл҃ка . Бл҃гѡ є҆́сть ᲂу҆пᲂва́ти на́  гдⷭ҇а , не́же
ᲂу҆пᲂва́ти на́  кнѧзѧ . Всѝ ꙗ҆зы́цы ѡ҆быдо́ша мѧ , и҆ и҆́менемъ гдⷭ҇нимъ
прᲂтивлѧ́хсѧ и҆́мъ . Ѡ҆быше́дше ѡ҆быдо́ша мѧ , и҆ и҆́менемъ гдⷭ҇нимъ
прᲂтивлѧ́хсѧ и҆̀мъ . Ѡ҆быдо́ша мѧ ꙗ҆́кѡ пче́лы со́тъ , и҆ разгᲂрѣ́шасѧ ꙗ҆́кѡ
ѻ҆́гнь в̾ те́рнїи , и҆ и҆́менемъ гдⷭ҇нимъ прᲂтивлѧ́хсѧ и҆́мъ . Вᲂз̾ринᲂве́нъ
преклᲂни́хсѧ па́сти , и҆ гдⷭ҇ь прїѧ́тъ мѧ . Крѣ́пᲂсть мᲂѧ̀ и҆ пѣ́нїе мᲂѐ
гдⷭ҇ь , и҆ бы́сть ми во  спасе́нїе . Гла́съ ра́дᲂсти и҆ спасе́нїѧ , в̾ се́лѣхъ
пра́ведникъ . Десни́ца гдⷭ҇нѧ сᲂтвᲂрѝ си́лꙋ , десни́ца гдⷭ҇нѧ вᲂз̾несе́ мѧ ,
десни́ца гдⷭ҇нѧ сᲂтвᲂрѝ си́лꙋ . Не ᲂу҆мрꙋ̀ , но жи́въ бꙋ́дꙋ , и҆ пᲂвѣ́мъ дѣ́ла
гдⷭ҇нѧ . Пᲂказꙋ́ѧ наказа́  мѧ гдⷭ҇ь , сме́рти же не преда́стъ мѧ . Ѿве́рзите
мнѣ̀ врата̀ пра́вды , и҆ вше́дъ в̾ нѧ̀ и҆спᲂвѣ́мсѧ гдⷭ҇ви . Сі́и врата̀ гдⷭ҇нѧ ,
пра́веднїи вни́дꙋтъ в̾ нѧ̀ . И҆спᲂвѣ́мсѧ тебѣ̀ ꙗ҆́кѡ ᲂу҆слы́ша мѧ , и҆ бы́сть
мнѣ̀ во спасе́нїе . Ка́мень є҆го́же не брего́ша зи́ждꙋщїи , се́й бы́сть
во главꙋ̀ ᲂу҆́глꙋ . Ѿ ́гдⷭ҇а бы́сть се́й , и҆ є҆́сть ди́вна во ѻ҆́чїю на́шею .
Се́й де́нь и҆́же сᲂтвᲂрѝ гдⷭ҇ь , вᲂз̾ра́дꙋемсѧ и҆ вᲂз̾весели́мсѧ во́нь . Ѽ
гдⷭ҇и спаси́ же , ѽ гдⷭ҇и пᲂспѣши́ же . Бл҃гᲂслᲂве́нъ грѧды́и во́ и҆мѧ гдⷭ҇не .
бл҃гᲂслᲂви́хᲂмъ вы̀ и҆́з̾ дᲂмꙋ гдⷭ҇нѧ . Бг҃ъ гдⷭ҇ь и҆ ꙗ҆ви́сѧ на́мъ . сᲂста́вите
пра́здникъ во ᲂу҆краше́нныхъ до ро́гъ ѻ҆лтаре́выхъ . Бг҃ъ мо́й є҆сѝ ты̀ , и҆
и҆спᲂвѣ́мсѧ тѝ . бг҃ъ мо́й є҆сѝ ты̀ , и҆ вᲂз̾несꙋ́ тѧ . И҆спᲂвѣ́мсѧ тебѣ̀ ,
ꙗ҆́кѡ ᲂу҆слы́ша мѧ , и҆ бы́сть мнѣ̀ во спасе́нїе . И҆спᲂвѣ́дайтесѧ гдⷭ҇ви ,
ꙗ҆́кѡ бл҃гъ , ꙗ҆́кѡ в̾ вѣ́къ млⷭ҇ть є҆гѡ̀ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

