=МЦⷭ҇А ТОГО́ЖЕ ВЪ К҃Д ДН҃Ь=

Ѻ҆=брѣ́тенїе чⷭ҇тны́ѧ главы̀ , ст҃а́гѡ и҆ сла́внагѡ пррⷪ҇ка и҆ прⷣтчи крⷭ҇тлѧ
і҆ѡа́нна . =В=е́черъ , пᲂе́мъ , бл҃же́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , ст҃о́мꙋ , на́ ѕ҃ . гла́съ , а҃ . поⷣ . н=бⷭ҇нымъ
чино́мъ .= П=рїиди́те , тᲂржество̀ бжⷭ҇твеннᲂе свѣ́тлѡ сᲂверша́емъ .꙳ свѣ́та бо
свѣти́льникъ ,꙳ гла́съ же сло́ва , дрꙋ́гъ женихо́въ ,꙳ вели́кїи свѣти́льникъ
и҆́стинѣ ꙗ҆́вльсѧ ,꙳ крⷭ҇тль гдⷭ҇нь ,꙳ пᲂказа́въ на́мъ ст҃ы́и ве́рхъ сво́й .=
Ѻ҆=блꙋднѣ́мъ без̾зако́нїи , и҆́рᲂдᲂвѣхъ дѣѧ́нїи ,꙳ прелюбᲂдѣѧ́нїи
скве́рнства , без̾зако́ннꙋюща ѡ҆бличи́лъ є҆сѝ .꙳ ꙗ҆́кѡ прᲂпᲂвѣ́дникъ
чистᲂтѣ̀ ,꙳ во главꙋ̀ ᲂу҆сѣ́ченъ бы́сть прⷣтче .꙳ є҆ѧ́же ра́ди бл҃гᲂда́тїю
бжⷭ҇твеннᲂю чꙋдᲂдѣ́йствꙋѧ ,꙳ вѣ́рнымъ ны́нѣ ѿкры́лъ є҆сѝ .= Ꙗ҆́=кᲂже
бг҃ᲂто́чныи бл҃гᲂда́темъ и҆сто́чникъ ,꙳ ѿ землены́хъ нѣ́дръ и҆стека́ющъ
чꙋдесе́мъ .꙳ главꙋ̀ прⷣтчевꙋ ,꙳ ꙗ҆́кѡ сᲂкро́вище дарᲂва́нїемъ прїе́мше ,꙳
ѿ́ бг҃а ꙗ҆́вльшꙋюсѧ ,꙳ ра́дᲂстнѡ вᲂсхва́лимъ празднᲂлю́бцы . =сла́ва . гла́съ ,
ѕ҃ . С=ᲂкро́вище бжⷭ҇твенныхъ даро́въ , бг҃ᲂхрани́маѧ глава̀ твᲂѧ̀ прⷣтче ,
ѿ землены́хъ нѣ́дръ вᲂсїѧ̀ . ю҆́же мы̀ вѣ́рнѡ прїе́млюще , и҆ пᲂкланѧ́ющесѧ
сла́вне ѡ҆бᲂгаща́емсѧ тебѐ ра́ди хрⷭ҇то́въ крⷭ҇тлю , чꙋдесы̀ пресла́вными . и҆
сᲂгрѣше́нїемъ прᲂще́нїе прїе́млюще . =и҆ ны́нѣ , боⷢ҇ . К=то̀ тебѐ
небл҃жи́тъ . =та́же , вы́хᲂдъ . прᲂки́менъ , дню̀ .=

Ѿ= пррⷪ҇чества и҆са́ина , чте́нїе .=

~Та́кѡ гл҃етъ гдⷭ҇ь , мᲂли́тесѧ мᲂли́тесѧ лю́демъ мᲂи́мъ , гл҃етъ бг҃ъ .
сщ҃е́нницы гл҃ите в̾ срⷣцѣ і҆єрⷭ҇ли́мꙋ . ᲂу҆мᲂли́те є҆гѡ̀ , ꙗ҆́кѡ ᲂу҆мно́жисѧ
смире́нїе є҆гѡ̀ . разрѣши́бᲂсѧ грѣ́хъ є҆гѡ̀ , ꙗ҆́кѡ прїѧ́тъ и҆з̾ рꙋкѝ
гдⷭ҇ни , сꙋгꙋ́баѧ сᲂгрѣше́нїѧ свᲂѧ̀ . гла́съ вᲂпїю́щагѡ в̾ пꙋсты́ни ,
ᲂу҆гᲂто́вайте пꙋ́ть гдⷭ҇нь , пра́вы сᲂтвᲂри́те стезѝ бг҃ꙋ на́шемꙋ . на́ гᲂрꙋ
высо́кꙋ взы́ди , бл҃гᲂвѣствꙋ́ѧй сїѡ́нꙋ , вᲂзвыша́й крѣ́пᲂстїю гла́съ
сво́й , бл҃гᲂвѣствꙋ́ѧи і҆єрⷭ҇ли́мꙋ , вᲂзнеси́те небо́йтесѧ . а҆́зъ гдⷭ҇ь
бг҃ъ , а҆́зъ ᲂу҆слы́шꙋ ᲂу҆бо́гихъ і҆и҃левъ , и҆ не ѡ҆ста́влю тѣ́хъ . но ѿве́рзꙋ
ѿ го́ръ рѣ́ки , и҆ пᲂсредѝ по́лѧ и҆сто́чники . сᲂтвᲂрю̀ пꙋсты́ню в̾ лꙋ́гъ , и҆
жа́ждꙋщꙋю зе́млю во и҆сто́чники вᲂдны́ѧ . вᲂзвесели́тесѧ нб҃са̀ свы́ше , и҆
ѻ҆́блацы да крᲂпѧ́тъ пра́вдꙋ . да вᲂсїѧ́етъ землѧ̀ , и҆ да прᲂзѧ́бнетъ млⷭ҇ть ,
и҆ пра́вдꙋ да вᲂсїѧ́етъ вкꙋ́пѣ . гла́съ весе́лїѧ вᲂз̾вѣсти́те , и҆ ᲂу҆слы́шано
да бꙋ́детъ . вᲂз̾вѣсти́те да́же до кᲂне́цъ землѝ . гл҃ите , ꙗ҆́кѡ и҆зба́ви
гдⷭ҇ь раба̀ свᲂегѡ̀ і҆а́кѡва . и҆ а҆́ще вжа́ждꙋтъ в̾ пꙋсты́ни , и҆стᲂчи́тъ и҆́мъ
во́дꙋ и҆з̾ ка́мене . вᲂзвесели́сѧ непло́ды неражда́ющаѧ , расто́ргни и҆
вᲂзᲂпі́й небᲂлѣ́вшаѧ , ꙗ҆́кѡ мно́га ча́да пꙋсты́ѧ па́че , не́жели и҆мꙋ́щїѧ
мꙋ́жа .

Ѿ= пррⷪ҇чества малахі́ина , чте́нїе .=

~Та́кѡ гл҃етъ гдⷭ҇ь вседержи́тель , сѐ а҆́зъ пᲂсыла́ю а҆́гг҃ла мᲂегѡ̀
пред̾ лице́мъ твᲂи́мъ , и҆́же ᲂу҆гᲂто́витъ пꙋ́ть тво́й пред̾ тᲂбо́ю . и҆
прїи́детъ во́ храмъ сво́й гдⷭ҇ь , є҆го́же вы̀ и҆́щете . и҆ кто̀ стерпи́тъ
де́нь вхо́да є҆гѡ̀ , зане́же тᲂмꙋ̀ прїитѝ ꙗ҆́кѡ ѻ҆́гнь в̾ гᲂрни́лѣ , и҆
ꙗ҆́кᲂже бы́лїе перꙋ́щихъ . и҆ ѡ҆чи́ститъ пᲂѧда́ѧ и҆ ѡ҆чища́ѧ , ꙗ҆́кѡ сребро̀ и҆
зла́то . и҆ прїи́детъ к̾ на́мъ сꙋдо́мъ , и҆ бꙋ́детъ свидѣ́тель ско́ръ
на лꙋка́выѧ , и҆ на прелюбᲂдѣ́ицы , и҆ на кленꙋ́щїѧсѧ и҆́менемъ є҆гѡ̀ во лжꙋ̀ ,
и҆ на лиша́ющїѧ мзды̀ нае́мника , и҆ на наси́льствꙋющїѧ вдᲂви́цы , и҆
пха́ющїѧ си́рыѧ , и҆ на ᲂу҆кланѧ́ющїѧ сꙋ́дъ прише́льца , и҆ на небᲂѧ́щїѧсѧ
є҆гѡ̀ , гл҃етъ гдⷭ҇ь вседержи́тель . занѐ а҆́зъ гдⷭ҇ь бг҃ъ ва́шъ , и҆
неи҆змѣню̀ себѐ . и҆ вы̀ сн҃ᲂве і҆а́кѡвли , ᲂу҆клᲂни́стесѧ ѿ зако́на , и҆
несᲂхрани́сте . сегѡ̀ ра́ди ѡ҆брати́тесѧ ко мнѣ̀ , и҆ ѡ҆бращꙋ́сѧ к̾ ва́мъ ,
гл҃етъ гдⷭ҇ь вседержи́тель , и҆ ᲂу҆блажа́тъ ва́съ всѝ ꙗ҆зы́цы . и҆ разꙋмѣ́йте
ꙗ҆́кѡ а҆́зъ гдⷭ҇ь , сматрѧ́ѧи пᲂсредѝ пра́веднагѡ , и҆ пᲂсредѝ без̾зако́нника
в̾ де́нь ѻ҆́нъ , во́ньже сᲂтвᲂрю̀ снабдѣ́нїе лю́бѧщимъ мѧ . пᲂзна́йте ᲂу҆́бѡ
и҆ пᲂмѧни́те зако́нъ мѡѷсе́ᲂвъ раба̀ мᲂегѡ̀ , ꙗ҆́кᲂже запᲂвѣ́да ва́мъ
в̾ хᲂри́вѣ , ко всемꙋ̀ і҆и҃лю пᲂвелѣ́нїе и҆ ѡ҆правда́нїе . и҆ сѐ а҆́зъ пᲂслю̀
ва́мъ и҆лїю̀ ѳезви́тѧнина , пре́же прїитѝ дню̀ гдⷭ҇ню вели́кᲂмꙋ и҆
прᲂсвѣще́нᲂмꙋ , и҆́же напра́витъ срⷣце ѻ҆ц҃а къ сн҃ꙋ , и҆ срⷣце чл҃ка
ко и҆́скренемꙋ свᲂемꙋ̀ , да неприше́дъ пᲂражꙋ̀ зе́млю вско́рѣ . гл҃етъ гдⷭ҇ь
вседержи́тель , бг҃ъ ст҃ы́и і҆и҃левъ .

Ѿ= премꙋ́дрᲂсти сᲂло́мᲂни , чте́нїе .=

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ѡ҆сꙋ́дитъ же
пра́ведникъ ᲂу҆мира́ѧ , живы́хъ нечести́выхъ . ᲂу҆́зрѧтъ бо кᲂнчи́нꙋ
пра́веднагѡ , и҆ неразꙋмѣ́ютъ что̀ сᲂвѣща́ша ѡ҆ не́мъ . ꙗ҆́кѡ пᲂве́ржетъ гдⷭ҇ь
тѣ́хъ без̾гла́сны ни́цъ , и҆ пᲂкᲂлѣби́тъ и҆́хъ ѿ ѻ҆снᲂва́нїѧ , да́же
до пᲂслѣ́днѧгѡ и҆́зсхнꙋтъ в̾ бᲂлѣ́зни , и҆ па́мѧть и҆́хъ пᲂги́бнетъ . прїи́дꙋтъ
в̾ пᲂмышле́нїѧ сᲂгрѣше́нїи свᲂи́хъ ᲂу҆жа́сни , и҆ ѡ҆бличи́тъ и҆́хъ сᲂпрᲂти́въ
без̾зако́нїѧ и҆́хъ . тᲂгда̀ ста́нетъ в̾ дерзнᲂве́нїи мно́зѣ пра́ведникъ ,
пред̾ лице́мъ ѡ҆скᲂрби́вшихъ є҆гѡ̀ , и҆ ѿмета́ющихъ бᲂлѣ́зни є҆гѡ̀ . ви́дѣвше же
вᲂз̾мѧтꙋ́тсѧ стра́хᲂмъ мно́гимъ , и҆ ᲂу҆жа́снꙋтсѧ ѡ҆ пресла́внᲂмъ спасе́нїи
є҆гѡ̀ . рекꙋ́тъ же ка́ющесѧ , и҆ в̾ тѣснᲂтѣ̀ дх҃а вᲂзᲂпїю́тъ , и҆ рекꙋ́тъ ,
се́й є҆́сть є҆го́же и҆мѣ́хᲂмъ и҆нᲂгда̀ в̾ пᲂсмѣ́хъ , и҆ в̾ при́тчꙋ пᲂнᲂше́нїѧ
безꙋ́мнїи . житїѐ є҆гѡ̀ вмѣни́хᲂмъ неи́стᲂво , и҆ кᲂнчи́нꙋ є҆гѡ̀
без̾че́стнꙋ , ка́кᲂже вмѣни́сѧ в̾ сн҃ѣ́хъ бж҃їихъ , и҆ во ст҃ы́хъ жре́бїи
є҆гѡ̀ є҆́сть . ᲂу҆́бѡ заблꙋди́хᲂмъ ѿ пꙋтѝ и҆́стиннагѡ , и҆ пра́вды свѣ́тъ
не ѡ҆блиста̀ на́съ , и҆ сл҃нце невᲂсїѧ̀ на́мъ . без̾зако́нїѧ ᲂу҆́бѡ
и҆спо́лнихᲂмсѧ во стезѧ́хъ и҆ пᲂги́бели , и҆ хᲂди́хᲂмъ в̾ пꙋсты́ни
непрᲂхᲂди́мы , пꙋти́ же гдⷭ҇нѧ неразꙋмѣ́хᲂмъ .

Н=а стихо́внѣ , стихѣ́ры . гла́съ , є҃ . поⷣ . р=а́дꙋйсѧ живᲂно́сныи .=
Р=а́дꙋисѧ сщ҃е́ннаѧ главо̀ , и҆ свѣтᲂно́сна , и҆ а҆́гг҃лѡмъ любе́зна , ꙗ҆́же
мече́мъ ᲂу҆сѣ́чена дре́вле . и҆ пᲂсѣче́нїемъ ѡ҆бличе́нїѧ , прелюбᲂдѣ́ѧнїѧ
стꙋ́дъ ѿсѣ́кши . и҆сто́чникъ чꙋдесе́мъ , ꙗ҆́же вѣ́рныхъ напᲂѧ́ющи . ꙗ҆́же
сп҃са , спаси́тельнᲂе прише́ствїе вᲂз̾вѣсти́вши , и҆ наи́тїе дх҃а па́ки
пᲂразꙋмѣ́вши , к̾ семꙋ̀ в̾се́льшисѧ . ве́тхаго же и҆ но́ваго хᲂда́тай бы́вши
бл҃гᲂда́тїю . хрⷭ҇та̀ ᲂу҆мᲂлѝ , дш҃а́мъ на́шимъ дарᲂва́ти ве́лїю млⷭ҇ть .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . В=ъ сᲂсꙋ́дѣ
скꙋде́льнѣ сᲂкрᲂве́наѧ и҆нᲂгда̀ , прⷣтчева глава̀ ꙗ҆ви́сѧ , ѿ бᲂкꙋ̀ и҆з̾да́вшисѧ
земле́нꙋю ꙗ҆́вѣ , и҆ чꙋдесе́мъ стрꙋѝ и҆стᲂча́ющи . и҆́бо в̾ вᲂда́хъ главꙋ̀
ѡ҆мы̀ , превы́ше сꙋ́ща над̾ вᲂда́ми , и҆ ѡ҆дᲂждѧ́ющагѡ землены́мъ бжⷭ҇твеннᲂе
сїѧ́нїе . сїю̀ ᲂу҆́бѡ ᲂу҆блажа́емъ , сꙋ́щꙋю вᲂи́стинꙋ пресла́внѡ . и҆ в̾сеѧ̀
ѡ҆брѣ́тенїе ра́дᲂстнѡ пра́зднꙋемъ , хрⷭ҇та̀ мᲂлѧ́ще , дш҃а́мъ на́шимъ да́ти
ве́лїю млⷭ҇ть .

=сти́х̾ : пра́ведникъ ꙗ҆́кѡ фи́никъ прᲂцвѣте́т̾ ,꙳ и҆ ꙗ҆́кѡ ке́дръ и҆́же
в̾ лива́нѣ ᲂу҆мно́житсѧ . Г=лава̀ , ꙗ҆́же а҆́гньца бж҃їѧ прᲂпᲂвѣ́давшаѧ ,
пло́тїю ꙗ҆́вльшасѧ , и҆ всѣ́мъ пᲂкаѧ́нїѧ спасе́ныѧ пꙋтѝ , бжⷭ҇твенными
ѡ҆бѣща́нїи ᲂу҆тверди́вши , ꙗ҆́же пе́рвѣе и҆́рᲂдᲂво без̾зако́нїе ѡ҆бличи́вши ,
и҆ сегѡ̀ ра́ди ᲂу҆сѣ́кшисѧ ѿ тѣлесѐ , и҆ вре́меннᲂе претерпѣ́вши сᲂкрᲂве́нїе ,
ꙗ҆́кᲂже свѣтᲂѧвле́ннѡ на́мъ вᲂсїѧ̀ сл҃нце . пᲂка́йтесѧ вᲂпїю́щи , и҆ ко гдⷭ҇ꙋ
пристꙋпи́те , дш҃е́внымъ ᲂу҆миле́нїемъ , пᲂдаю́щемꙋ ми́рᲂви ве́лїю млⷭ҇ть .

=сла́ва . гла́съ , в҃ . Ꙗ҆́=кᲂже бжⷭ҇твенныхъ ᲂу҆мышле́ нїи , всечестно́е
сᲂкро́вище , неи҆зрече́ннагѡ сꙋщества̀ , ꙗ҆́снѡ прᲂви́дѣвши та́инство глава̀
твᲂѧ̀ , ꙗ҆́кѡ ѿ лᲂже́снъ ма́тер̾скихъ , ѿ сᲂкро́вищъ земле́ныхъ дне́сь вᲂсїѧ̀ ,
і҆ѡа́нне всехва́льне . и҆ ѡ҆благᲂво́ни всю̀ пᲂд̾со́лнечнꙋю , ѡ҆сщ҃е́нїѧ
прᲂлива́ющи мѵ́рѡ . и҆ мы́слено прᲂпᲂвѣ́дающи пꙋ́ть пᲂкаѧ́нїѧ , и҆ сп҃сꙋ всѣ́хъ
мᲂлѧ́щисѧ ѡ҆ дш҃а́хъ на́шихъ .

=и҆ ны́нѣ , боⷢ҇ . Ѽ= чꙋдесѝ но́вагѡ .= =

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . Ѿ= землѝ вᲂсїѧ́вши прⷣтчева глава̀ , зарю̀ и҆спꙋща́етъ
нетлѣ́нїѧ , вѣ́рнымъ и҆сцѣле́нїе . свы́ше сᲂбира́етъ мно́жество а҆́гг҃лъ ,
до́лѣ сᲂзыва́етъ чл҃ческїи ро́дъ , є҆динᲂгла́снѡ вᲂпи́ти , сла́вꙋ хрⷭ҇тꙋ̀
бг҃ꙋ . =сла́ва , и҆ ны́нѣ , боⷢ҇ . И҆́=же ѿ́ вѣка ᲂу҆тае́ннᲂе .

Н=а ᲂу҆́трени , на бг҃ъ гдⷭ҇ь , трᲂпа́рь , ст҃о́мꙋ , двⷤа . сла́ва , и҆
ны́нѣ , боⷢ҇ , вᲂскрⷭ҇нъ . =П=о а҃ , стихᲂло́гїи , сѣда́лен̾ . гла́съ , д҃ .
Ꙗ҆́=кѡ бжⷭ҇твеннᲂе сᲂкро́вище сᲂкрᲂве́но в̾ землѝ , хрⷭ҇то́съ ѿкры̀ главꙋ̀
твᲂю̀ на́мъ пррⷪ҇че и҆ прⷣтче . всѝ ᲂу҆́бѡ сᲂше́дшесѧ в̾ сеѧ̀ ѡ҆брѣ́тенїе ,
пѣ́сньми бг҃ᲂгла́сными сп҃са вᲂспᲂе́мъ , спаса́ющаго на́шꙋ жи́знь мл҃твами
твᲂи́ми . =двⷤа . сла́ва , и҆ ны́нѣ , боⷢ҇ . П=ᲂе́мъ тѧ̀ бг҃ᲂневѣ́сто мт҃и
хрⷭ҇та̀ бг҃а , сла́вѧще ржⷭ҇тво̀ твᲂѐ непᲂсти́жимᲂе . и҆́мже и҆зба́вихᲂмсѧ
ѿ ле́сти дїѧ́вᲂли . и҆ всѧ́кїѧ бѣды̀ , влⷣчце бцⷣе . и҆ вѣ́рнѡ вᲂпїе́мъ ,
пᲂми́лꙋй ста́до свᲂѐ , є҆ди́на препѣ́таѧ .

П=о в҃ , стихᲂло́гїи , сѣда́ленъ . гла́съ , д҃ . И҆=з̾да́в шисѧ ꙗ҆́кѡ зла́то
ѿ землѝ , сщ҃е́ннаѧ твᲂѧ̀ глава̀ пресла́внѡ , ѿ незахᲂди́мыхъ нѣ́дръ
землены́хъ , и҆ ѡ҆бᲂгатѝ вѣ́рныхъ всѧ̀ мы́сли , разꙋмѣ́нїемъ бжⷭ҇твеннымъ .
ны́нѣ пᲂка́йтесѧ вᲂпїю́ще разꙋ́мнѡ , є҆́йже пᲂкланѧ́ющесѧ прⷣтче хрⷭ҇то́въ ,
велегла́снѡ вѣ́рᲂю сла́вимъ . =двⷤа . сла́ва , и҆ ны́нѣ , боⷢ҇ . Н=епремᲂлчи́мъ
никᲂли́ же бцⷣе , бл҃гᲂда́рнѡ пѣ́ти ѿ дꙋшѝ , твᲂѧ̀ млⷭ҇ти влⷣчце , рабѝ твᲂѝ
зᲂвꙋ́ще и҆ гл҃юще , прест҃а́ѧ дв҃о пред̾варѝ и҆ и҆зба́ви , ѿ вра́гъ ви́димыхъ
и҆ неви́димыхъ , и҆ всѧ́кᲂгѡ преще́нїѧ . ты́ бо є҆сѝ на́мъ застꙋпле́нїе .

П=о пᲂлїєлеѡ́сѣ , сѣда́ленъ . гла́съ , и҃ . К=рⷭ҇тлева глава̀ кры́ѧшесѧ ,
ꙗ҆́кѡ би́серъ в̾ землѝ вла́жнѣй . ꙗ҆́кѡ свѣти́льникъ бг҃ᲂсїѧ́ненъ
ᲂу҆крашена̀ , ѡ҆зарѧ́етъ чꙋдᲂтвᲂрѧ́щи ми́ра всегѡ̀ . ꙗ҆́кѡ ᲂу҆́трѡ вᲂсїѧ̀
всебг҃ᲂлѣ́пнѡ , сл҃нцꙋ прⷣтча . и҆ невече́рнимъ свѣ́тᲂмъ вᲂз̾вѣща́ѧ па́ки
на́мъ , сѐ взыва́ѧ а҆́гнецъ бж҃їи . =вⷤ . сла́ва , и҆ ны́нѣ , боⷢ҇ .
Б=л҃гᲂдари́мъ тѧ̀ прⷭ҇нѡ бцⷣе , и҆ велича́емъ чⷭ҇таѧ и҆ пᲂклᲂнѧ́емсѧ ,
вᲂспѣва́юще ржⷭ҇тво̀ твᲂѐ ѡ҆бра́дᲂваннаѧ . вᲂпїю́ще непреста́ннѡ , спасѝ
на́съ дв҃о премлⷭ҇тиваѧ ꙗ҆́кѡ бл҃га . и҆ ѿ бѣсо́въ и҆схи́ти и҆стѧза́нїѧ
стра́шнагѡ , въ де́нь и҆спыта́нїѧ непᲂсрамѝ рабы̀ свᲂѧ̀ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
т=ꙋ̀ вᲂз̾ращꙋ̀ ро́гъ дв҃дᲂви , ᲂу҆го то́вахъ свѣти́льникъ пᲂма́заннᲂмꙋ мᲂемꙋ̀ .
=сти́хъ : п=ᲂмѧнѝ гдⷭ҇и дв҃да , и҆ всю̀ кро́тᲂсть є҆гѡ̀ . ~всѧ́ко дыха́нїе .
=є҆ѵⷢ҇а́лїе , ѿ =лꙋкѝ . заⷱ҇ , л҃а .= ѱ=ало́м̾ , н҃ . =сла́ва . м=ᲂли́твъ
ра́ди прⷣтчи . =и҆ ны́нѣ . м=ᲂли́твъ ра́ди бцⷣы . ~пᲂми́лꙋй мѧ бж҃е . =стⷯра .
гла́съ , ѕ҃ . Ꙗ҆́=же пе́рвѣе на блю́дѣ , и҆́рᲂда без̾зако́ннꙋюща ѡ҆бличи́вши .
пᲂкаѧ́нїе же всѣ́мъ прᲂпᲂвѣ́дающи вѣ́рнымъ . честна́ѧ глава̀ крⷭ҇тлѧ
хрⷭ҇то́ва , ѿ сᲂкро́вищъ землены́хъ ꙗ҆́вльшисѧ пред̾лежа́тъ . вѣ́рᲂю
пристꙋпа́ющимъ к̾ не́й , и҆ прикаса́ющимсѧ со́ страхᲂмъ , и҆ пᲂкланѧ́ющимсѧ
любо́вїю ѿ дш҃и , пᲂдава́ющи сᲂгрѣше́нїемъ раз̾рѣше́нїе . прᲂше́нїемъ дае́тъ
пᲂтре́бна , и҆ ве́лїю млⷭ҇ть .

К=ано́нъ , бцⷣѣ . со і҆рмᲂсо́мъ , на́ ѕ҃ . и҆ ст҃о́мꙋ на и҃ . =К=ано́нъ ,
прест҃ѣ́й бцⷣѣ . твᲂре́нїе ѳеѡ́фанᲂвѡ . гла́съ , и҃ . пѣ́снь , а҃ . і҆рмо́съ .
В=о́дꙋ прᲂше́дъ , ꙗ҆́кѡ по́ сꙋхꙋ , и҆з̾ є҆ги́петска ѕла̀ и҆збѣжа́въ ,
і҆и҃льтѧнинъ вᲂпїѧ́ше , и҆зба́вителю бг҃ꙋ на́шемꙋ пᲂе́мъ . =запѣ́в̾ :
П=рест҃а́ѧ гжⷭ҇е бцⷣе спасѝ на́съ .= М=но́гими сᲂдержи́мъ напа́стьми , к̾ тебѣ̀
прибѣга́ю спасе́нїѧ и҆скі́й , ѽ мт҃и сло́вꙋ и҆ дв҃о , ѿ лю́тыхъ и҆ нꙋ́жныхъ мѧ
спасѝ . ~Страсте́й мѧ смꙋща́ютъ прило́зи , и҆ мно́гїѧ печа́ли и҆спᲂлнѧ́ютъ ми
дш҃ꙋ , ᲂу҆мирѝ ѻ҆трᲂкᲂви́це , тишино́ю сн҃а и҆ бг҃а твᲂегѡ̀ всенепᲂро́чнаѧ .
~Сп҃са ро́ждьшꙋю тѧ̀ и҆ бг҃а , мᲂлю̀ дв҃це и҆зба́вити мѧ̀ ѿ лю́тъ . к̾ тебѣ́ бо
ны́нѣ прибѣга́ю , прᲂстира́ѧ дш҃ꙋ и҆ пᲂмышле́нїе . ~Въ ско́рби мѧ сꙋ́ща и҆
в̾ тꙋзѣ̀ , пᲂсѣще́нїѧ бжⷭ҇твенагѡ прᲂмышле́нїѧ є҆́же ѿ тебѐ спᲂдо́би ,
є҆ди́на бг҃ᲂмт҃и ꙗ҆́кѡ бл҃га̀ бл҃го́мꙋ же рᲂди́тельнице .

К=ано́нъ , прⷣтчи . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ
хᲂди́въ і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема ,
бг҃ꙋ пᲂбѣ́днꙋю пѣ́снь пᲂе́мъ вᲂпїѧ́ше .

=запѣ́въ : С=т҃ы́и вели́кїи прⷪ҇рче і҆ѡа́нне прⷣтче гдⷭ҇нь , мᲂлѝ бг҃а
ѡ҆ на́съ . ~Грѧди́те пᲂхва́лимъ ꙗ҆зы́кѡмъ , и҆ всеси́льнымъ пле́щꙋще дх҃ᲂмъ ,
ᲂу҆стны̀ бг҃ᲂчести́выми , сло́ва прⷣтчꙋ гла́съ , пѣ́сньми дх҃о́вными вѣ́рнїи
прᲂсла́вимъ . ~Ми́рнымъ ᲂу҆стрᲂе́нїемъ и҆ ти́химъ , и҆ без̾мѣ́рными
сᲂвᲂкꙋпле́ньми хрⷭ҇то́ва цр҃кви , бл҃гᲂстᲂѧ́тельнѡ ᲂу҆паса́етсѧ . тебѣ̀
мᲂле́бнꙋю пѣ́снь вᲂпїю́щи прⷣтче . =сла́ва . Ю҆́=же ѿ́ бг҃а да́нꙋю ꙗ҆́кѡ
сᲂкро́вище на́мъ на ѿє́млемо , бг҃ᲂно́снꙋю главꙋ̀ прⷣтчевꙋ , всѝ пѣ́сньми
дᲂсто́йнѡ вѣ́рнїи пᲂчте́мъ . =и҆ ны́нѣ , боⷢ҇ . С=вᲂегѡ̀ прїе́мши сᲂдѣ́телѧ ,
ꙗ҆́кѡ са́мъ вᲂсхᲂтѣ̀ , ѿ без̾сѣ́менна чре́ва твᲂегѡ̀ , па́че ᲂу҆ма̀ вᲂплᲂща́ема
чи́стаѧ . тва́ремъ вᲂи́стинꙋ ꙗ҆ви́сѧ влⷣчца .

=катава́сїѧ : Ѿ=ве́рзꙋ ᲂу҆ста̀ мᲂѧ̀ .

=пѣ́снь , г҃ . і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Застꙋпле́нїе и҆ пᲂкро́въ
жи́зни мᲂе́й , пᲂлᲂжи́хъ тѧ бг҃ᲂрᲂди́тельнице дв҃о , ты̀ менѐ ѡ҆кᲂрмѝ
к̾ приста́нищꙋ свᲂемꙋ̀ , бл҃ги́мъ вино́вна , и҆ вѣ́рнымъ ᲂу҆тверже́нїе ,
є҆ди́на всепѣ́таѧ . ~Мᲂлю̀ дв҃це , дш҃е́внᲂе смꙋще́нїе , и҆ печа́ли бꙋ́рю
разᲂри́ти ми . ты́ бо бг҃ᲂневѣ́стнаѧ , нача́льника тишинѣ̀ хрⷭ҇та̀ рᲂдила̀
є҆сѝ , є҆ди́на пречи́стаѧ . ~Бл҃гᲂда́телѧ ро́ждьши до́брымъ вино́внаго ,
бл҃гᲂдѣѧ́нїѧ бᲂга́тство всѣ́мъ и҆стᲂчѝ . всѧ́ бо мо́жеши , ꙗ҆́кѡ си́льна
в̾ крѣ́пᲂсти , хрⷭ҇та̀ ро́ждьши бг҃ᲂбл҃же́ннаѧ . ~Лю́тыми недꙋ́ги , и҆
бᲂлѣ́знеными стрⷭ҇тьмѝ и҆стѧза́емꙋ , дв҃о ты́ ми пᲂмᲂзѝ , и҆сцѣле́нїемъ бо
неѡ҆скꙋ́дно тѧ̀ зна́ю сᲂкро́вище , некра́дᲂмо и҆ неи҆здае́мо .

=и҆́нъ , і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й , вᲂзнесы́и
ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени и҆спᲂвѣ́данїѧ тѝ .
~Оу҆тро́ба непло́дна , прᲂзѧбле́нїе тѧ̀ и҆знесѐ бжⷭ҇твено , ꙗ҆зы́честѣй
цр҃кви сла́вна таи́нника . хрⷭ҇то́ви и҆́стиннᲂмꙋ бг҃ꙋ , и҆ женихꙋ̀ сїю̀
ѡ҆брꙋча́юща . ~Твᲂегѡ̀ бг҃ᲂвѣща́ннагѡ гла́са прⷣтче і҆ѡа́нне , ни ме́чь пᲂсѣчѐ
ѻ҆каѧ́ннагѡ прелюбᲂдѣѧ́нїѧ . бжⷭ҇твеннꙋю бо свᲂю̀ на́мъ ꙗ҆влѧ́еши главꙋ̀
ѿ землѝ . =сла́ва . Т=ᲂржествꙋ́ющи свѣ́тлѡ , чтꙋ́щее тѧ̀ ста́до насыща́етсѧ ,
ꙗ҆́кѡ бᲂга́тство ѡ҆брѣ́тъ та́йнᲂе . и҆ ѡ҆кри́нъ неѡ҆скꙋ́денъ и҆сцѣле́нїемъ
прⷣтче главꙋ̀ твᲂю̀ . =и҆ ны́нѣ , боⷢ҇ . Б=жⷭ҇твеннагѡ ржⷭ҇тва́ ти чⷭ҇таѧ ,
всѧ́кᲂгѡ є҆стества̀ чинъ прехо́дитъ чꙋ́до . бг҃а бо па́че є҆стества̀ зачала̀
є҆сѝ во́ чревѣ , и҆ ро́ждьши пребыва́еши прⷭ҇нѡ дв҃аѧ .

=катава́сїѧ : Т=вᲂѧ̀ пѣвцы̀ .

=сѣда́ленъ . гла́съ , д҃ . И҆=зда́вшисѧ ꙗ҆́кѡ зла́то ѿ землѝ , сщ҃е́ннаѧ
твᲂѧ̀ глава̀ пресла́внѡ , ѿ незахᲂди́мыхъ нѣ́дръ землены́хъ . и҆ ѡ҆бᲂга́ти
вѣ́рныхъ всѣ́хъ мы́сли , разꙋмѣ́нїемъ бжⷭ҇твеннымъ . ны́нѣ пᲂка́йтесѧ
вᲂпїю́щи разꙋ́мнѡ . є҆́й же пᲂкланѧ́ющесѧ прⷣтче хрⷭ҇то́въ , велегла́снѡ
вѣ́рᲂю сла́вимъ . =два́жды . сла́ва , и҆ ны́нѣ , боⷢ҇ . С=ъ бг҃ᲂмъ въ твᲂй бцⷣе
прибѣ́гъ смире́ныи пᲂкро́въ бжⷭ҇твенныи , призыва́ѧ мᲂлю́сѧ , пᲂми́лꙋй
чи́стаѧ . ꙗ҆́кѡ превзыдо́ша мѝ главꙋ̀ грѣсѝ , и҆ бᲂю́сѧ влⷣчце мꙋче́нїѧ и҆
трепе́щꙋ . мᲂли́твꙋ сᲂтвᲂрѝ чⷭ҇таѧ к̾ сн҃ꙋ свᲂемꙋ̀ , си́хъ и҆зба́вити мѧ̀ .

=пѣ́снь , д҃ . і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́иньство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Страсте́й мᲂи́хъ
смꙋще́нїе , ꙗ҆́же ко́рмчїю ро́ждьши гдⷭ҇а , бꙋ́рю ᲂу҆ти́ши мᲂи́хъ
прегрѣше́нїй , бг҃ᲂневѣ́стнаѧ . ~Милᲂсе́рдїѧ бе́зднꙋ призыва́ющꙋ твᲂю̀
пᲂда́ждь ми , ꙗ҆́же бл҃гᲂсе́рдаго ро́ждьши , и҆ сп҃са всѣ́мъ пᲂю́щимъ тѧ̀ .
~Наде́жꙋ и҆ ᲂу҆тверже́нїе , и҆ спасе́нїѧ стѣ́нꙋ недви́жимꙋ , стѧжа́вше тѧ̀
всенепᲂро́чнаѧ , ѕлᲂлю́тыхъ всѣ́хъ и҆збавлѧ́емсѧ .= Н=а ѻ҆дрѣ̀ бᲂлѣ́зни мᲂеѧ̀
грѣхо́внѣ слежа́ща мѧ̀ , ꙗ҆́кѡ чл҃кᲂлюби́ва , пᲂмᲂзи́ ми бцⷣе мт҃и прⷭ҇нѡ дв҃о .

=и҆́нъ , і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ цр҃кви
бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~Ве́тхᲂмꙋ бы́лъ є҆сѝ ѻ҆́бразъ пребᲂга́те , ꙗ҆́вѣ зако́нꙋ и҆ прⷪ҇ро́кѡмъ
скᲂнча́нїе бы́лъ є҆сѝ . и҆ черто́жникъ бжⷭ҇твенъ , но́вᲂмꙋ ꙗ҆ви́лсѧ є҆сѝ
прⷣтче . ~Власѧны́ми рꙋ́бы ѡ҆бы́чнѡ прⷣтче , честнꙋ́ю ѡ҆бви́лъ є҆сѝ и҆ сла́внꙋю
главꙋ̀ свᲂю̀ . пᲂкрыва́етсѧ црⷭ҇кᲂю багрѧни́цею , ꙗ҆́кѡ ри́зᲂю ра́дꙋѧсѧ .
~Бжⷭ҇твеннꙋю главꙋ̀ твᲂю̀ ѿбѣже́нїемъ ни́щїи и҆ скита́ѧисѧ , твᲂи́ми
бжⷭ҇твенными наставле́ньми , ꙗ҆́кᲂже незави́стнѡ бᲂга́тство і҆ѡа́нне
прїе́млетъ . =сла́ва . З=аре́ю прⷣтче бжⷭ҇твеннагѡ дх҃а , чтꙋ́щїи тѧ̀ гра́дъ
всегда̀ мᲂлѝ ᲂу҆ѧсни́ти , и҆ въ бжⷭ҇твенѣй па́мѧти твᲂе́й , беспло́тнымъ
сра́дᲂватисѧ . =и҆ ны́нѣ , боⷢ҇ . М=е́ртва мѧ̀ пᲂказа̀ сада̀ вкꙋше́нїе ,
живо́тнᲂе же дре́во , и҆з̾ тебѐ ꙗ҆́вльшесѧ пречⷭ҇таѧ вᲂз̾дви́же , и҆ ра́йстѣй
пи́щи прича́стника мѧ̀ сᲂтвᲂрѝ . =катава́сїѧ : С=ѣдѧ́и во сла́вѣ .

=пѣ́снь , є҃ . і҆рмо́съ . П=рᲂсвѣтѝ на́съ пᲂвелѣ́нїемъ

сѝ гдⷭ҇и , и҆ мы́шцею высо́кᲂю , твᲂегѡ̀ ми́ра пᲂда́ждь на́мъ , є҆ди́не
чл҃кᲂлю́бче . ~И҆спо́лни чи́стаѧ весе́лїѧ живᲂта̀ на́шегѡ , твᲂю̀ нетлѣ́ннꙋю
даю́щи ра́дᲂсть , весе́лїѧ ро́ждьши сꙋ́щагѡ винꙋ̀ . ~И҆зба́ви на́съ ѿ бѣ́дъ
бцⷣе чⷭ҇таѧ , вѣ́чнᲂе ро́ждьши и҆збавле́нїе , и҆ ми́ра всѧ́къ ᲂу҆́мъ
преи҆мꙋ́щаго . ~Разрѣшѝ мглꙋ̀ прегрѣше́нїй мᲂи́хъ бг҃ᲂневѣ́сто , свѣ́тᲂмъ
твᲂеѧ̀ свѣ́тлᲂсти , ꙗ҆́же свѣ́тъ ро́ждьшаѧ бжⷭ҇твеный и҆ превѣ́чный .
~И҆сцѣлѝ чи́стаѧ дш҃и мᲂеѧ̀ немᲂже́нїе , пᲂсѣще́нїемъ сѝ ᲂу҆бѣ́ждьшисѧ , и҆
здра́вїе мᲂльба́ми сѝ пᲂда́ждь мѝ .

=и҆́нъ , і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ дш҃а
любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ бг҃а ,
ѿ́ мрака грѣхо́внагѡ и҆зима́юща . ~Непᲂкᲂлеба́сѧ ꙗ҆́кᲂже тро́сть крⷭ҇тлю ,
и҆скꙋси́тельными вра́жїи вѣ́тры , всегда̀ вѣ́ющими . сто́лпъ же бжⷭ҇твеннымъ
лю́демъ непᲂкᲂлѣби́мъ , си́лᲂю и҆лїино́ю ꙗ҆ви́лсѧ є҆сѝ , и҆ дх҃о́внᲂю . ~И҆́же
бжⷭ҇тва̀ ѿмета́ѧсѧ , и҆ ᲂу҆ма́лѧѧ сла́вꙋ , тᲂбо́ю кр҃щьшагᲂсѧ хрⷭ҇та̀ , и҆
бжⷭ҇твеннꙋю бл҃гᲂда́ть твᲂю̀ ᲂу҆кᲂрѧ́ѧ , пра́веднымъ сꙋдо́мъ да пᲂсрами́тсѧ .
=сла́ва . Ѿ=ве́рзлъ є҆сѝ незави́стнагѡ и҆сто́чника две́рь , пᲂю́щимъ тѧ̀
любо́вїю сла́вныи прⷣтче , бжⷭ҇твенныѧ бл҃гᲂда́ти и҆стᲂча́юща во́ды . и҆ стрꙋѝ
и҆сцѣле́нїемъ всѣ́хъ веселѧ́щїѧ . =и҆ ны́нѣ , боⷢ҇ . Н=ᲂсѧ́щи дᲂбро́тꙋ
мы́сленꙋю , прекра́сныѧ дш҃и твᲂеѧ̀ , невѣ́ста бж҃їѧ была̀ є҆сѝ ,
запечатлѣ́нна дв҃ьствᲂмъ чⷭ҇таѧ . и҆ заре́ю чистᲂты̀ , ми́ръ прᲂсвѣща́ющи .=
катава́сїѧ : О=у҆диви́шасѧ всѧ́ческаѧ .

=пѣ́снь , ѕ҃ . і҆рмоⷭ҇ . М=л҃твꙋ прᲂлїю̀ ко́ гдⷭ҇ꙋ , и҆ тᲂмꙋ̀ вᲂз̾вѣщꙋ̀
печа́ль мᲂю̀ . ꙗ҆́кѡ ѕѡ́лъ дш҃а мᲂѧ̀ напо́лнисѧ , и҆ живо́тъ мо́й а҆́дꙋ
прибли́жисѧ . и҆ мᲂлю́сѧ ꙗ҆́кѡ і҆ѡ́на , ѿ тлѝ бж҃е мо́й вᲂз̾веди́ мѧ .
~Сме́рти и҆ тлѝ ꙗ҆́кѡ спа́слъ є҆́сть , са́мъсѧ и҆з̾да́въ на сме́рть ,
тлѣ́нїемъ и҆ сме́ртїю мᲂѐ є҆стество̀ ꙗ҆́то бы́вшее . дв҃о мᲂлѝ гдⷭ҇а и҆
сн҃а свᲂегѡ̀ , врагѡ́въ ѕлᲂдѣ́йствїѧ мѧ̀ и҆зба́вити . ~Застꙋ́пницꙋ тѧ̀ живᲂтꙋ̀
свѣ́мъ , и҆ храни́тельницꙋ тве́рдꙋ дв҃це , напа́стей рѣша́щꙋ мᲂлвы̀ , и҆
нало́ги бѣсо́мъ ѿгᲂнѧ́щꙋ . и҆ мᲂлю́сѧ всегда̀ , страсте́й мѧ и҆зба́вити
всенепᲂро́чнаѧ .= Ꙗ҆́=кѡ стѣ́нꙋ и҆ прибѣ́жище стѧжа́хᲂмъ , и҆ дш҃а́мъ тѧ̀
сᲂверше́нᲂе спасе́нїе , и҆ прᲂстра́нство в̾ ско́рбѣхъ ѻ҆трᲂкᲂви́це . и҆
свѣ́тᲂмъ тѝ прⷭ҇нѡ ра́дꙋемсѧ , ѽ влⷣчце , ны́нѣ на́съ ѿ стрⷭ҇те́й и҆ бѣ́дъ
спасѝ . ~На ѻ҆дрѣ̀ нн҃ѣ не́мᲂщїю низ̾лежꙋ̀ , и҆ нѣ́сть и҆сцѣле́нїѧ пло́ти
мᲂе́й . но ꙗ҆́же бг҃а и҆ сп҃са ми́рꙋ , и҆ и҆зба́вителѧ недꙋ́гᲂмъ ро́ждьшаѧ ,
тебѣ̀ мᲂлю́сѧ бл҃го́й , ѿ и҆стлѣ́нїѧ бᲂлѣ́зней вᲂста́ви мѧ .

=и҆́нъ , і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Прⷪ҇ро́ка тѧ̀ и҆́стинна наречѐ хрⷭ҇то́съ , и҆ прⷪ҇ро́къ
превы́шша , крⷭ҇тлѧ же и҆ прⷣтчꙋ жи́зни . тᲂго́ бо ᲂу҆́зрилъ є҆сѝ , є҆го́же
прⷪ҇ро́цы и҆ зако́нъ прᲂвᲂз̾вѣсти́ша . ~Нетерпѧ́ше кры́тисѧ чꙋдесе́мъ
и҆сто́чникъ , сᲂкро́вище бл҃гᲂда́ти , сла́внаѧ глава̀ твᲂѧ̀ крⷭ҇тлю , прⷪ҇ро́че
и҆ прⷣтче . но ꙗ҆́вльшисѧ , прᲂлива́етъ и҆сцѣле́нїемъ и҆сто́чникъ . =сла́ва .
В=себᲂга́тно пᲂхвале́нїе , и҆ ᲂу҆краше́нїе свѣ́тлѡ , и҆ щи́тъ спаси́теленъ ,
хрⷭ҇тᲂлю́бныи сы́и , и҆ бл҃гᲂчести́выи пред̾лага́етъ гра́дъ тво́й , чⷭ҇тнꙋ́ю
тѝ и҆ бжⷭ҇твеннꙋю главꙋ̀ прⷣтче . =и҆ ны́нѣ , боⷢ҇ . В=ели́кїи прᲂписа̀
во прⷪ҇ро́цѣхъ мѡѷсе́й , тѧ̀ кᲂвче́гъ и҆ трапе́зꙋ , и҆ свѣти́льникъ и҆
рꙋ́чкꙋ . ѡ҆бра́знѡ назна́менꙋѧ вᲂплᲂще́нїе , є҆́же и҆з̾ тебѐ вы́шнѧгѡ мт҃и
дв҃о .

=катава́сїѧ : Б=жⷭ҇твенᲂе сѐ и҆ всечестно́е .

=кᲂнда́къ . гла́съ , в҃ . П=рᲂро́че бж҃їи , и҆ прⷣтче бл҃гᲂда́ти , главꙋ̀
твᲂю̀ ꙗ҆́кѡ да́ръ ѡ҆сщ҃е́нъ , ѿ землѝ ѡ҆брѣ́тшїи , и҆сцѣле́нїе всегда̀
прїе́млемъ . и҆́бо па́ки , ꙗ҆́кѡ пе́рвїе прᲂпᲂвѣ́дꙋеши в̾ ми́рѣ пᲂкаѧ́нїе .
=и҆́кᲂсъ . Г=дⷭ҇нѧ свидѣ́тельства прїе́мъ і҆ѡа́нне , па́че всѣ́хъ чл҃къ вы́шши
бы́лъ є҆сѝ . тѣ́мже пᲂхвалы̀ принестѝ тебѣ̀ ᲂу҆жасо́хсѧ , но любо́вїю
пᲂнꙋ́дивсѧ , пѣ́снь нача́ти дерзнꙋ́хъ . тѣ́мже неѿри́ни , пᲂмо́щникъ мѝ бы́ти
прехва́льне , да вᲂз̾мᲂгꙋ̀ вѣнча́ти ве́рхъ тво́й ст҃ы́и . и҆́бо се́й в̾ ми́рѣ
прᲂпᲂвѣ́дꙋетъ пᲂкаѧ́нїе .

=пѣ́снь , з҃ . і҆рмо́съ . И҆́=же ѿ і҆ꙋде́и , дᲂше́дше ѻ҆́трᲂцы в̾ вавилѡ́нъ
дре́вле , вѣ́рᲂю ᲂу҆тверже́нїи , пла́мень пе́щныи пᲂпра́вше гл҃юще , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~На́ше спасе́нїе ꙗ҆́кᲂже вᲂсхᲂтѣ̀ сп҃се ,
ᲂу҆стро́ити во́ чрево дв҃ыѧ всели́сѧ . ю҆́же ми́рꙋ застꙋ́пницꙋ пᲂказа̀ . ѻ҆ц҃ъ
на́шихъ бж҃е бл҃гᲂслᲂве́нъ є҆сѝ .= В=ᲂли́телѧ млⷭ҇ти , є҆го́же рᲂдѝ мт҃и ны́нѣ
ᲂу҆мᲂлѝ , и҆зба́вити мѧ ѿ прегрѣше́нїй и҆ дш҃е́вныѧ скве́рны , сн҃ꙋ твᲂемꙋ̀
зᲂвꙋ́ща , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Сᲂкро́вище спасе́нїѧ , и҆
и҆сто́чникъ нетлѣ́нїѧ , тебѐ ро́ждьшꙋю , сто́лпъ ᲂу҆тверже́нїѧ , и҆ две́рь
пᲂкаѧ́нїѧ , вᲂпїю́щимъ пᲂказа̀ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .
~Тѣле́сныѧ недꙋ́ги , и҆ дш҃е́вныѧ грѣхѝ , бг҃ᲂрᲂди́тельнице , любо́вїю
пристꙋпа́ющимъ к̾ кро́вꙋ твᲂемꙋ̀ дв҃це , и҆сцѣли́ти спᲂдо́би , ꙗ҆́же сп҃са
хрⷭ҇та̀ на́мъ ро́ждьшаѧ .

=и҆́нъ , і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́гг҃лъ , прпⷣбнымъ
дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀ вᲂпи́ти ,
бл҃гᲂслᲂве́нъ бг҃ъ ѻ҆ц҃ъ на́шихъ . ~Дв҃ыѧ прᲂзѧбле́нїе , тѧ̀ па́че всѣ́хъ речѐ
рᲂжде́нныхъ жена́ми . ꙗ҆́кᲂже бо беспло́тенъ , и҆ равнᲂа҆́гг҃ленъ на землѝ
по́жилъ є҆сѝ . тᲂмꙋ̀ вᲂпїѧ̀ , блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . =Ѿ=
пꙋсты́ни прест҃ы́мъ дх҃ᲂмъ наꙋче́нъ ꙗ҆ви́лсѧ є҆сѝ , ꙗ҆́кᲂже ᲂу҆́тро
свѣтᲂно́снѡ , а҆́гг҃лъ свѣ́та , на́съ наꙋча́ѧ вᲂпи́ти , бл҃гᲂслᲂве́нъ є҆сѝ
гдⷭ҇и бж҃е ѻ҆ц҃ъ на́шихъ . =сла́ва . О=у҆блажи́сѧ ꙗ҆́кѡ вᲂи́стинꙋ , во градѣ́хъ
се́й пресла́вныи , стѧжа́выи тебѐ сᲂкро́вище прⷣтче хрⷭ҇то́въ . тѣ́мже
пра́зднꙋѧ вᲂпїе́тъ , бл҃гᲂслᲂве́нъ бг҃ъ ѻ҆ц҃ъ на́шихъ . =и҆ ны́нѣ , боⷢ҇ .
Ѡ҆=чище́нїе є҆стествꙋ̀ ты̀ бы́сть , є҆ди́на бг҃ᲂблаже́ннаѧ . и҆́же бо на ра́мꙋ
херꙋви́мскꙋ сѣдѧ́щагѡ бг҃а , на рꙋкꙋ̀ нᲂсѧ́щи вᲂпїе́ши , бл҃гᲂслᲂве́нъ є҆сѝ
бж҃е ѻ҆ц҃ъ на́шихъ .

=катава́сїѧ : Н=епᲂслꙋжи́ша тва́ри .

=пѣ́снь , и҃ . і҆рмо́съ . Ц=р҃ѧ нбⷭ҇нагѡ , є҆го́же пᲂю́тъ вѡ́и а҆́гг҃льстїи .
хвали́те и҆ превᲂзнᲂси́те є҆гѡ̀ во́ вѣки . ~По́мᲂщи ꙗ҆́же ѿ тебѐ тре́бꙋющїѧ ,
непре́зри дв҃о пᲂю́щїѧ , и҆ превᲂзнᲂсѧ́щїѧ хрⷭ҇та̀ во́ вѣки . ~Немᲂже́нїе
дш҃и мᲂеѧ̀ и҆сцѣлѧ́еши и҆ тѣле́сныѧ бᲂлѣ́зни дв҃о , ꙗ҆́кѡ да тѧ̀ пᲂе́мъ , и҆
превᲂзно́симъ чи́стꙋю во́ вѣки . ~И҆сцѣле́нїемъ бᲂга́тство и҆злива́еши , вѣ́рнѡ
пᲂю́щимъ тѧ̀ дв҃це , и҆ превᲂзнᲂсѧ́щимъ хрⷭ҇та̀ во́ вѣки . ~Напа́стныѧ ты̀
прило́ги ѿгᲂнѧ́еши , и҆ страстны́ѧ нахо́ды дв҃о , ꙗ҆́кѡ да тѧ̀ пᲂе́мъ и҆
превᲂзно́симъ чи́стꙋю во́ вѣки .

=и҆́нъ , і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆ пра́веднагѡ
же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко хо́щеши , тѣ́мъ тѧ
превᲂзно́симъ гдⷭ҇а во́ вѣки . ~По́сланъ бы́сть вᲂпїю́щагѡ гла́съ прⷣтча ,
ѡ҆пꙋстѣ́вшимъ срⷣца́мъ , сн҃а бж҃їѧ вѣ́рꙋ бл҃гᲂчести́вꙋю вᲂдрꙋжа́ѧ сꙋ́щагѡ
бг҃а . є҆го́же превᲂзно́симъ во́ вѣки . ~Оу҆гᲂто́вите вᲂпїе́тъ ны́нѣ прⷣтча ,
гдⷭ҇ни стезѝ ѡ҆сщ҃е́нїемъ . се́бо прише́дъ со ѻ҆ц҃е́мъ и҆ дх҃ᲂмъ , в̾ ва́ша
срⷣца̀ до́брѣ всели́тисѧ . =блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а .
И҆́=з̾чрева ѡ҆ст҃и́сѧ бжⷭ҇твеннымъ дх҃ᲂмъ , и҆ прⷪ҇ро́къ ꙗ҆ви́сѧ во́ чревѣ
нᲂси́мъ . ны́нѣ же наслажде́нїе , и҆́же в̾ нѣ́дрѣхъ тебѐ и҆мꙋ́щемꙋ гра́дꙋ
пᲂказа́сѧ прᲂро́че . =и҆ ны́нѣ , боⷢ҇ . П=рест҃а́ѧ дв҃о ты́ мѧ ѡ҆кᲂрмѝ . мᲂе́й
не́мᲂщи бꙋ́ди по́мᲂщь . ᲂу҆ста́ви стрⷭ҇те́мъ без̾ме́рнꙋю бꙋ́рю . и҆ спаси́ мѧ ,
сп҃са ро́ждьшаѧ ми́рᲂви . =катава́сїѧ : Х=ва́лимъ блгⷭ҇ви́мъ . ~Ѻ҆́трᲂки
бл҃гᲂчести́выѧ .

=пѣ́снь , ѳ҃ . і҆рмо́съ . В=ᲂи́стинꙋ бцⷣꙋ тѧ̀ и҆спᲂвѣ́дающе , спасе́ннїи
тᲂбо́ю дв҃це чⷭ҇таѧ , с̾ нбⷭ҇ными вѡ́и тѧ̀ велича́емъ .= Т=о́ка сле́зъ мᲂи́хъ
не ѿврати́сѧ , ꙗ҆́же ѿ всѧ́кагѡ лица̀ всѧ̀ сле́зы ѿе́мшагѡ , дв҃це хрⷭ҇та̀
ро́ждьшаѧ . ~Ра́дᲂсти мᲂѐ се́рдце и҆спо́лни дв҃о , ꙗ҆́же ра́дᲂсти прїе́мши
и҆спᲂлне́нїе грѣхо́внꙋю печа́ль пᲂтреблѧ́ющи . ~Свѣ́та твᲂегѡ̀ зарѧ́ми
прᲂсвѣтѝ дв҃о , мра́къ невѣ́денїѧ ѿгᲂнѧ́щи , бл҃гᲂвѣ́рнѡ бцⷣꙋ тѧ̀
и҆спᲂвѣ́дающихъ . ~Въ мѣ́стѡ ѡ҆ѕлᲂбле́нїѧ , не́мᲂщи низ̾лежа́щагѡ ,
дв҃о и҆сцѣлѝ , и҆з̾ не здра́вїѧ во здра́вїе претвᲂрѧ́ющи .

=и҆́нъ , і҆рмо́съ . Б=г҃а чл҃кѡмъ неꙋдо́бь ви́дѣти , на́нь же несмѣ́ютъ чи́ни
а҆́гг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во вᲂплᲂще́нно ,
є҆го́же велича́юще , с̾ нбⷭ҇ными вѡ́и тѧ̀ велича́емъ . ~Ꙗ҆́вѣ и҆спᲂлне́нїю
десѧти́мъ прⷣтче за́пᲂвѣдемъ , ты̀ храни́тель крѣ́пᲂкъ бы́въ . сꙋгꙋ́бо ѿ хрⷭ҇та̀
пᲂчте́сѧ , дарᲂва́нїи десѧти́цею . тѣ́мже сло́вꙋ тѧ̀ таи́нника и҆ дрꙋ́га
вѣ́дѧще , ны́нѣ ᲂу҆бл҃жа́емъ . ~Бж҃їи прⷪ҇ро́къ же и҆ а҆пⷭ҇лъ . а҆́гг҃лъ же и҆
прⷣтча бжⷭ҇твеннагѡ вᲂплᲂще́нїѧ . крⷭ҇тль и҆ сщ҃е́нникъ , и҆ мч҃нкъ вѣ́ренъ .
прᲂпᲂвѣ́дникъ же сꙋ́щимъ во а҆́дѣ ты̀ бы́лъ є҆сѝ , и҆ дв҃ьствꙋющимъ пра́вило ,
и҆ пꙋсты́ни прᲂзѧбле́нїе . =сла́ва . Т=вᲂѐ ꙗ҆вле́нїе прᲂвᲂз̾вѣща́юще
зри́телю , вᲂз̾вѣща́хꙋ а҆́гг҃льстїи чи́ни нело́жнѡ . гаврїи́ла пᲂдо́бѧщесѧ
бжⷭ҇твеннᲂмꙋ бл҃гᲂвѣ́щенїю , и҆́же пре́жде ржⷭ҇тва̀ твᲂегѡ̀ , сщ҃е́нныи
заха́рїѧ прїе́млетъ . =и҆ ны́нѣ , боⷢ҇ . С=трасте́мъ и҆сцѣле́нїѧ
пᲂчерпа́емъ , въ сла́вныи хра́мъ прⷣтчевъ притека́юще . в̾ то́й бо прихо́дѧтъ
а҆́гг҃льстїи ли́цы , дс҃и же пра́ведныхъ , и҆ всѣ́хъ влⷣчца , съ крⷭ҇тлемъ
і҆ѡа́ннᲂмъ , и҆сцѣле́нїѧ пᲂдава́юще .

=катава́сїѧ : В=сѧ́къ зе́менъ .= Дᲂсто́йнѡ є҆́сть . свѣти́ленъ . Н=етерпѧ́ше
на мно́зѣ кры́ти землѧ̀ главꙋ̀ твᲂю̀ . ꙗ҆́кᲂже бо гла́съ вᲂпїю́щагѡ ты̀ ,
ѡ҆брѣ́тенїе тᲂѧ̀ , ѻ҆́бразᲂмъ нѣ́кимъ вᲂз̾вѣсти́лъ є҆сѝ , прⷣтче і҆ѡа́нне .
в̾не́же тѧ̀ пᲂчита́емъ . =двⷤа . сла́ва , и҆ ны́нѣ , боⷢ҇ . Н=атѧ̀ с̾ бг҃ᲂмъ
ᲂу҆пᲂва́емъ пречⷭ҇таѧ , и҆́же и҆з̾ тебѐ прᲂше́дшемꙋ с̾распина́еми хрⷭ҇тꙋ̀ .
и҆́же к̾немꙋ̀ мᲂли́твами сѝ , невреди́мы до кᲂнца̀ на́съ сᲂблюдѝ .

Н=а хвали́тѣхъ , стⷯры , на д҃ . гла́съ , и҃ . поⷣ . ѽ =пресла́внᲂе чꙋ́до .=
Т=рꙋба̀ ѿ ни́жнихъ вᲂз̾гласѝ ,꙳ крⷭ҇тлева глава̀ ,꙳ є҆ѧ́же ѿсѣчѐ и҆́рᲂдъ
и҆нᲂгда̀ ,꙳ за дѣѧ́нїе без̾зако́ннᲂе , и҆ наслажде́нїѧ вре́менна .꙳ сїѧ̀
глава̀ пᲂкаѧ́нїе вᲂпїе́тъ ,꙳ и҆ прᲂпᲂвѣ́дꙋетъ всѣ́мъ а҆́гньца бж҃їѧ .꙳ ѽ
неи҆з̾гл҃аннᲂмꙋ тѝ млрⷭ҇дїю влⷣко ,꙳ и҆́мже хрⷭ҇тѐ ,꙳ всѣ́мъ ꙗ҆ви́лъ є҆сѝ
сщ҃е́ннꙋю главꙋ̀ . =двⷤа . Д=не́сь ꙗ҆́вльсѧ прⷣтча ,꙳ ꙗ҆́кᲂже зарѧ̀ со́лнечна ,꙳
вѣ́рныѧ прᲂсвѣща́ющи ,꙳ и҆сцѣле́нїемъ ка́плющи , и҆ недꙋ́ги ѡ҆чища́ющи .꙳
гла́съ слᲂвесѐ і҆ѡа́ннъ нарече́нъ бы́въ ,꙳ прᲂпᲂвѣ́дникъ и҆ свѣти́льникъ , и҆
крⷭ҇тль хрⷭ҇то́въ .꙳ ѽ неи҆з̾сказа́ннᲂмꙋ тѝ смᲂтре́нїю влⷣко ,꙳ и҆́мже
хрⷭ҇тѐ ,꙳ спасѝ дш҃а на́ша , ꙗ҆́кѡ є҆ди́нъ млрⷭ҇дъ . ~Па́ки и҆́рᲂдъ
ѡ҆блича́етсѧ ,꙳ глава́ бо ѿ землѝ і҆ѡа́ннᲂва прᲂи҆схо́дитъ ,꙳ и҆ гл҃ющи
вѣща́етъ ꙗ҆́кѡ жива̀ ,꙳ ᲂу҆ме́ршаѧ и҆нᲂгда̀ .꙳ и҆́рᲂдъ же тᲂгда̀ съкры̀ ,꙳
и҆́стинѣ и҆ свѣ́тꙋ свѣти́льника .꙳ ѽ неи҆з̾рече́ннᲂмꙋ тѝ млрⷭ҇дїю влⷣко ,꙳
и҆́мже хрⷭ҇тѐ ,꙳ всѣ́мъ ꙗ҆ви́лъ є҆сѝ сщ҃е́ннꙋю главꙋ̀ . =сла́ва . гла́съ ,
ѕ҃ . В=сечестнꙋ́ю главꙋ̀ крⷭ҇тлѧ твᲂегѡ̀ гдⷭ҇и , ꙗ҆́вльшꙋюсѧ дне́сь ѿ землѝ ,
со́ гласᲂмъ хвале́нїѧ прїе́мше вѣ́рнѡ , в̾ мᲂли́твꙋ чл҃кᲂлю́бче , грѣ́шнїи
рабѝ твᲂѝ привᲂдѧ́ще мо́лимсѧ , тᲂѧ̀ ра́ди ᲂу҆лꙋчи́ти , в̾ де́нь сꙋда̀ ѿ тебѐ
ѡ҆чище́нїе , и҆ ве́лїю млⷭ҇ть . =и҆ ны́нѣ , боⷢ҇ . Б=цⷣе ты̀ є҆сѝ лᲂза̀
и҆́стиннаѧ , вᲂз̾расти́вшаѧ на́мъ пло́дъ живо́тныи , тебѣ̀ мо́лимсѧ , мᲂли́сѧ
влⷣчце с̾ прⷣтчею , пᲂми́лᲂватисѧ дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , на и҃ . ѿ кано́на ст҃о́мꙋ , пѣ́снь г҃ ѧ , и҆
ѕ҃ ѧ . =прᲂки́менъ , ѱл҃о́мъ дв҃дᲂвъ . в=ᲂз̾весели́тсѧ пра́ведникъ ѡ҆́ гдⷭ҇ѣ ,
и҆ ᲂу҆пᲂва́етъ на́нь . =сти́хъ . ᲂу҆=слы́ши бж҃е мл҃твꙋ мᲂю̀ , внегда̀
мᲂли́тимисѧ къ тебѣ̀ . =а҆пⷭ҇лъ , к=ъ кᲂри́нѳѡмъ . заⷱ҇ , рѻ҃ѕ .= а҆ллилꙋ́їѧ .
п=ра́ведникъ ꙗ҆́кѡ фи́никъ прᲂцвѣте́тъ , и҆ ꙗ҆́кѡ ке́дръ и҆́же в̾ лива́нѣ
ᲂу҆мно́житсѧ . =сти́хъ . и҆́=стина ѿ землѝ вᲂсїѧ̀ , и҆ пра́вда с̾ нб҃сѐ
прини́че . =є҆ѵⷢ҇а́лїе , ѿ =матѳе́ѧ . заⷱ҇ , м҃ . =прича́стенъ . в=ъ па́мѧть
вѣ́чнꙋю бꙋ́детъ пра́ведникъ .



