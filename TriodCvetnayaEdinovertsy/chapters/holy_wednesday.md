В=о ст҃ы́и и҆ вели́кїи вто́рникъ , ве́черъ . на гдⷭ҇и вᲂзва́хъ , стⷯры ,
на́ і҃ . гла́съ , а҃ . В=ъ свѣ́тлᲂсть ст҃ы́хъ твᲂи́хъ , ка́кѡ вни́дꙋ
недᲂсто́йныи ; а҆́ще бо дерзнꙋ̀ вни́ти в̾ черто́гъ , ѡ҆дѣѧ́нїе мѧ̀ ѡ҆блича́етъ ,
ꙗ҆́кѡ нѣ́сть бра́чно , и҆ свѧ́занъ и҆ и҆згна́нъ бꙋ́дꙋ ѿ а҆́нг҃лъ . тѣ́мже
ѡ҆чи́сти гдⷭ҇и скве́рнꙋ дш҃и мᲂеѧ̀ , и҆ спаси́ мѧ ꙗ҆́кѡ чл҃кᲂлю́бец̾ . =вⷤ .
гла́съ , в҃ . Д=ш҃е́внᲂю лѣ́нᲂстїю вᲂз̾дрема́всѧ , нестѧжа́хъ женишѐ хрⷭ҇тѐ ,
гᲂрѧ́ща свѣти́льника и҆́же ѿ дᲂбрᲂдѣ́телей . и҆ дв҃амъ ᲂу҆пᲂдо́бихсѧ бꙋ́имъ ,
во́ времѧ дѣ́ланїѧ глꙋмѧ́хсѧ прельща́ѧсѧ . млрⷭ҇дїе щедро́тъ твᲂи́хъ
незатвᲂри́ ми влⷣко . но ѿтрѧ́съ мᲂѐ ѡ҆мраче́нїе ѿ сна̀ вᲂста́ви млⷭ҇тиве , и҆
с̾ мꙋ́дрыми сᲂчета́й мѧ дв҃ами въ черто́зѣ свᲂе́мъ , и҆дѣ́же гла́съ чи́стъ
пра́зднꙋющихъ , и҆ вᲂпїю́щихъ без̾преста́ни , гдⷭ҇и сла́ва тебѣ̀ . =вⷤ .
гла́съ , д҃ . С=кры́вшагѡ тала́нтъ , ѡ҆сꙋжде́нїе ᲂу҆слы́шавши ѽ дш҃е ,
нескрыва́й слᲂвесѐ бж҃їѧ , но вᲂз̾вѣща́й чꙋдеса̀ є҆гѡ̀ , да ᲂу҆мно́живши да́ръ ,
вни́деши в̾ ра́дᲂсть гдⷭ҇а свᲂегѡ̀ . =вⷤ . гла́съ , ѕ҃ . Ж=енишѐ , и҆́же
дᲂбро́тᲂю красе́нъ є҆сѝ па́че всѣ́хъ чл҃къ , призва́выи на́съ къ трапе́зѣ
дх҃о́внѣй черто́га твᲂегѡ̀ . ѕлᲂѡ҆бра́зныи мо́й зра́къ прегрѣше́ньми сᲂвлецы̀ ,
и҆ прича́стїемъ страда́нїй твᲂи́хъ , и҆ ѻ҆де́ждею сла́вы ѡ҆дѣ́ѧвъ твᲂеѧ̀
красᲂты̀ , и҆ сᲂѻ҆́бщника свѣ́тла пᲂкажѝ твᲂегѡ̀ црⷭ҇твїѧ , ꙗ҆́кѡ млрⷭ҇дъ .
=вⷤ . П=рїиди́те вѣ́рнїи , дѣ́лаемъ ᲂу҆се́рднѡ влⷣцѣ . пᲂдᲂба́етъ бо рабо́мъ
бᲂга́тство , и҆ по ра́венствꙋ ко́йждо да ᲂу҆сꙋгꙋ́битъ бл҃гᲂда́ти тала́нтъ .
ѻ҆́въ ᲂу҆́бѡ мꙋ́дрᲂсть да прино́ситъ дѣ́лы бл҃ги́ми , дрꙋгі́и же слꙋже́бнѣй
свѣ́тлᲂсти да прилѣжи́тъ . да прїѡ҆бщи́т̾жесѧ сло́вᲂмъ вѣ́рныи , не навы́кшемꙋ
та́йнꙋ . и҆ да раздае́тъ бᲂга́тство ни́щимъ дрꙋгі́и . си́це бо мздꙋ̀ мно́гꙋ
ᲂу҆сꙋгꙋ́бимъ , и҆ ꙗ҆́кѡ стрᲂи́телѧ вѣ́рнїи бл҃гᲂда́ти влⷣчни , ра́дᲂсти
спᲂдо́бимсѧ . тᲂѧ̀ на́съ спᲂдо́би хрⷭ҇тѐ бж҃е , ꙗ҆́кѡ чл҃кᲂлю́бецъ . =гла́съ ,
з҃ . С=ѐ тебѣ̀ тала́нтъ влⷣка пᲂрꙋча́етъ дш҃е мᲂѧ̀ , со́ страхᲂмъ прїимѝ да́ръ ,
заи́мствꙋй да́вшемꙋ ти , пᲂдава́й ни́щимъ , и҆ сᲂтвᲂрѝ дрꙋ́га гдⷭ҇а ,
да ста́неши ѡ҆деснꙋ́ю є҆гѡ̀ , є҆гда̀ прїи́детъ в̾ сла́вѣ , и҆ ᲂу҆слы́шиши
бл҃же́нныи гла́съ , вни́ди ра́бе в̾ ра́дᲂсть гдⷭ҇а свᲂегѡ̀ . тᲂѧ̀ дᲂсто́йна мѧ̀
сᲂтвᲂрѝ сп҃се заблꙋди́вшаго , вели́кїѧ ра́ди твᲂеѧ̀ млⷭ҇ти . =сла́ва , и҆ нн҃ѣ .
гла́с̾ , ѕ҃ . Є҆=гда̀ прїи́деши во сла́вѣ , со а҆́нг҃льскими си́лами , и҆
сѧ́деши на прⷭ҇то́лѣ і҆с҃е сꙋ́днѣмъ , па́стырю до́брыи не ѿлꙋчѝ менѐ , пꙋти́ бо
десны́ѧ вѣ́си , раз̾враще́ни же сꙋ́ть шꙋ́їи . да не ᲂу҆́бѡ с̾ ко́злищи
грѣхо́вными пᲂгꙋби́ши менѐ , но съ десны́ми мѧ̀ сᲂчета́й ѻ҆вца́ми , и҆ спаси́ мѧ
ꙗ҆́кѡ чл҃кᲂлю́бецъ .

=вы́хᲂдъ , с̾ є҆ѵⷢ҇а́лїемъ : с=вѣ́тѣ ти́хїи . =прᲂки́менъ . гла́съ , ѕ҃ .
в=ᲂскрⷭ҇нѝ гдⷭ҇и въ пᲂко́й тво́й , ты̀ кїѡ́тъ ст҃ы́ни твᲂеѧ̀ . =сти́хъ : п=ᲂмѧнѝ
гдⷭ҇и дв҃да и҆ всю̀ кро́тᲂсть є҆гѡ̀ .

=ѿ и҆схо́да , чте́нїе .=

~Сни́де дщѝ фараѡ́нᲂва и҆з̾мы́тисѧ на рѣцѣ̀ , и҆ рабы́ни є҆ѧ̀ хᲂжда́хꙋ
при рѣцѣ̀ , и҆ ви́дѣвши крабі́ицꙋ в̾ лꙋчи́цѣ , пᲂсла́вши рабы́ню взѧ́ти ю҆̀ .
взѧ́тъ же , ви́дѣ ѻ҆трᲂча̀ пла́чꙋщесѧ в̾ крабі́ицѣ , и҆ пᲂщадѝ є҆̀ дщѝ
фараѡ́нᲂва , и҆ речѐ , ѿ дѣте́й є҆вре́йскихъ є҆́сть сѐ . и҆ речѐ сестра̀ є҆гѡ̀ ,
дще́ри фараѡ́нᲂвѣ , хо́щеши ли призᲂвꙋ́ ти женꙋ̀ дᲂи́лицꙋ ѿ є҆вре́й , и҆
вᲂз̾дᲂи́тъ ти ѻ҆трᲂча̀ . и҆ речѐ є҆́й дщѝ фараѡ́нᲂва , и҆дѝ . и҆ ше́дши же
ѻ҆трᲂкᲂви́ца , призва̀ ма́терь ѻ҆трᲂча́те . рече́ же к̾ не́й дщѝ фараѡ́нᲂва ,
сᲂблюди́ ми ѻ҆трᲂча̀ сѐ , и҆ вᲂздо́й ми є҆̀ , а҆́зъ же вᲂзда́мъ ти мздꙋ̀ .
взѧ́тъ же ѻ҆трᲂча̀ жена̀ и҆ дᲂѧ́ше є҆̀ . ᲂу҆страби́вшꙋжесѧ ѻ҆трᲂча́ти , и҆
в̾ведѐ є҆̀ ко дще́ри фараѡ́нᲂвѣ , и҆ бы́сть є҆́й в̾ сы́на мѣ́стѡ . и҆ наречѐ
и҆́мѧ є҆мꙋ̀ мѡѷсе́й , гл҃ющи , ꙗ҆́кѡ ѿ вᲂды̀ взѧ́хъ є҆гѡ̀ .

=прᲂки́мен̾ . гла́с̾ , д҃ . с=ѐ что̀ дᲂбро̀ и҆лѝ что̀ красно̀ ; но є҆́же жи́ти
бра́тїи в̾кꙋ́пѣ . =сти́хъ : ꙗ҆́=кѡ мѵ́рѡ на главꙋ̀ с̾хᲂдѧ́щее на брадꙋ̀ брадꙋ̀
а҆арѡ́ню .

=ѿ і҆́ѡва , чте́нїе .=

~Бы́сть ꙗ҆́кѡ де́нь се́й , и҆ сн҃ᲂве і҆́ѡвᲂви и҆ дще́ри є҆гѡ̀ ꙗ҆дѧ́хꙋ , и҆
пїѧ́хꙋ вино̀ , в̾ дᲂмꙋ̀ бра́та и҆́хъ старѣ́йшагѡ . и҆ сѐ вѣ́стникъ прїи́де
ко і҆́ѡвꙋ , и҆ речѐ є҆мꙋ̀ , сꙋпрꙋ́зи вᲂлѡ́въ ѡ҆рѧ́хꙋ , и҆ ѻ҆сли́цы пасѧ́хꙋсѧ
бли́зъ и҆́хъ , и҆ дᲂше́дше плѣнѧ́ющїи и҆ плѣни́ша и҆́хъ , и҆ ѻ҆́трᲂки пᲂрази́ша
ѻ҆стрїе́мъ меча̀ , и҆ ѡ҆ста́хъ а҆́зъ є҆ди́нъ , прїидо́хъ вᲂз̾вѣсти́ти тебѣ̀ . И҆
є҆щѐ семꙋ̀ глаго́лющꙋ , прїи́де и҆́нъ вѣ́стникъ ко і҆́ѡвꙋ , и҆ речѐ є҆мꙋ̀ ,
ѻ҆́гнь спадѐ с̾ небесѐ на́ землю , и҆ пᲂѧдѐ ѻ҆́вцы , и҆ па́стыри сᲂж̾жѐ та́ко
же , и҆ ѡ҆ста́хъ а҆́зъ є҆ди́нъ , и҆ прїидо́хъ вᲂз̾вѣсти́ти тебѣ̀ . И҆ є҆щѐ семꙋ̀
глаго́лющꙋ , и҆́нъ вѣ́стникъ прїи́де ко і҆́ѡвꙋ и҆ гл҃а є҆мꙋ̀ , ко́нницы
сᲂтвᲂри́ша наны̀ трѝ пᲂлкѝ , и҆ ѡ҆быдо́ша вельбꙋ́ды , и҆ плѣни́ша и҆́хъ , и҆
рабы̀ и҆з̾би́ша ѻ҆рꙋ́жїемъ , и҆ спасо́хсѧ а҆́зъ є҆ди́нъ , и҆ прїидо́хъ
вᲂз̾вѣсти́ти тебѣ̀ . И҆ є҆щѐ семꙋ̀ гл҃ющꙋ , и҆́нъ вѣ́стникъ прїи́де глаго́лѧ
і҆́ѡвꙋ , сн҃ᲂво́мъ твᲂи́мъ и҆ дще́ремъ твᲂи́мъ ꙗ҆дꙋ́щимъ и҆ пїю́щимъ ᲂу҆ сы́на
твᲂегѡ̀ , бра́та и҆́хъ старѣ́йшагѡ , в̾неза́пꙋ дꙋ́хъ вели́къ прїи́де
ѿ пꙋсты́ни , и҆ кᲂснꙋ́сѧ четы́ремъ ᲂу҆глѡ́мъ хра́мины , и҆ падѐ хра́мина
на дѣ́ти твᲂѧ̀ , и҆ скᲂнча́шасѧ . и҆ спасо́хсѧ а҆́зъ є҆ди́нъ , и҆ прїидо́хъ
вᲂз̾вѣсти́ти тебѣ̀ . Такᲂва́ѧ же ᲂу҆слы́шавъ і҆́ѡвъ , вᲂз̾ста́въ растерза̀ ри́зы
свᲂѧ̀ , и҆ ѡ҆стрижѐ власы̀ главы̀ свᲂеѧ̀ , и҆ пᲂсы́па пе́рстїю главꙋ̀ свᲂю̀ . и҆
па́дъ ни́цъ пᲂклᲂни́сѧ гдⷭ҇ви , и҆ речѐ , са́мъ а҆́зъ и҆зыдо́хъ на́гъ ѿ́ чрева
ма́тере мᲂеѧ̀ , на́гъ и҆ пᲂйдꙋ̀ та́мѡ . гдⷭ҇ь дадѐ , гдⷭ҇ь и҆ взѧ́тъ . ꙗ҆́кѡ
гдⷭ҇ꙋ го́дѣ бы́сть , та́кѡ и҆ бы́сть . бꙋ́ди и҆́мѧ гдⷭ҇не бл҃гᲂслᲂве́но
во́ вѣки . и҆ ѡ҆си́хъ всѣ́хъ приключи́вшихсѧ є҆мꙋ̀ , несᲂгрѣшѝ і҆́ѡвъ ни во
ᲂу҆стна́хъ свᲂи́хъ , и҆ недадѐ безꙋ́мїѧ бг҃ꙋ .

=та́же , д=а́сѧ и҆спра́витъ мᲂли́тва .= є҆ѵⷢ҇а́лїе , ѿ матѳе́ѧ . заⷱ҇ , р҃в .=
=и҆= про́чаѧ , прежесщ҃е́нныѧ . и҆ тᲂмꙋ̀ пи́санъ ᲂу҆ка́зъ в̾ вели́кїи
пᲂнлⷣникъ .

В=о ст҃ы́и и҆ вели́кїи вто́рникъ , па́вечерницꙋ пᲂе́мъ вели́кꙋю с̾ пᲂкло́ны .
н=а не́йже пᲂе́мъ , трипѣ́снецъ , твᲂре́нїе ки́ръ а҆ндре́ѧ кри́тскагѡ .=
і҆рмо́съ , по вⷤ . трᲂпарѝ , на́ і҃ . пᲂслѣдѝ і҆рмо́съ , ѻ҆́ба ли́ка в̾кꙋ́пѣ .
гла́съ , в҃ . пѣ́снь , г҃ . і҆рмо́съ . Н=епло́днагѡ ми ᲂу҆ма̀ , плᲂдᲂно́сна бж҃е
ꙗ҆́вствꙋй , дѣ́лателю дш҃а́мъ , и҆ насади́телю бл҃ги́хъ милᲂсе́рдїемъ сѝ .

=запѣ́въ := ~Сла́ва тебѣ̀ бж҃е на́шъ , сла́ва тебѣ̀ . ~Кᲂнчи́ны вре́мѧ ,
ѡ҆брати́мсѧ про́чее , хрⷭ҇то́съ ᲂу҆чи́тъ . прїи́детъ бо в̾ско́рѣ , прїи́детъ и҆
не ᲂу҆ме́длитъ , сꙋди́ти ми́рꙋ всемꙋ̀ . ~Напра́снᲂе свᲂегѡ̀ прише́ствїѧ
хрⷭ҇то́съ ꙗ҆влѧ́ѧ речѐ , є҆́же и҆ при нѡ́и дре́вле , ненаде́жныи пᲂто́пъ навестѝ
землѝ . ~Си́мᲂнᲂвъ до́мъ нев̾мѣсти́маго вездѣ̀ , в̾мѣсти́ тѧ і҆с҃е цр҃ю
си́ламъ . и҆ жена̀ грѣ́шнаѧ мѵ́рѡмъ тѧ пᲂма́за . ~Ѿве́рзесѧ черто́гъ , и҆
ᲂу҆краси́сѧ с̾ ни́мъ бжⷭ҇твеныи бра́къ . жени́хъ же бли́зъ , призыва́ѧи на́съ .
ᲂу҆гᲂто́вимсѧ про́чее . ~Нбⷭ҇наѧ пи́ща , а҆́лчꙋщимъ живо́тъ са́мъ сы́и , ꙗ҆́лъ
є҆сѝ хрⷭ҇тѐ съ чл҃ки , прᲂѧвлѧ́ѧ с̾ни́тїе свᲂѐ . ~Бл҃гᲂво́нїѧ та́йны ,
и҆спо́лнившисѧ жена̀ , пе́рвагѡ и҆зба́вившисѧ смра́да , мно́гихъ сᲂгрѣше́нїй
сп҃се . мѵ́ро бо и҆стᲂча́еши жи́зни . ~Неразꙋ́мныи ᲂу҆чени́къ ѿве́ргсѧ тебѐ
хрⷭ҇тѐ , сᲂбо́рище всѐ без̾зако́нныхъ люде́й пᲂд̾виза́етъ натѧ̀ , на преда́нїе
ѡ҆бра́щьсѧ . =сла́ва . С=о ѻ҆ц҃е́мъ сн҃ꙋ , и҆ дх҃ꙋ пра́вᲂмꙋ , є҆ди́нᲂмꙋ
є҆стествꙋ̀ пᲂклᲂнѧ́юсѧ , и҆ вᲂспѣва́ю ли́ца раздѣле́на , сꙋщество́мъ же
сᲂвᲂкꙋпле́на . =и҆ ны́нѣ , боⷢ҇ . Р=о́ждьшаѧ тѧ а҆́гница , па́стырѧ и҆
а҆́гньца , при́снѡ мо́литъ тѧ і҆с҃е бж҃е , ѡ҆ всѣ́хъ лю́дехъ вѣ́рꙋющихъ в̾ тѧ̀ .

=катава́сїѧ : Н=епло́днагѡ ми ᲂу҆ма̀ .

=пѣ́снь , и҃ . і҆рмо́съ . В=ъ кꙋпинѣ̀ мѡѷсе́ю дв҃ческᲂе чꙋ́до , на сина́йстѣй
гᲂрѣ̀ прᲂѡ҆бра́жшагѡ дре́вле , по́йте бл҃гᲂслᲂви́те и҆҆ превᲂзнᲂси́те є҆гѡ̀
во́ вѣки . ~Не невѣ́дыи вре́мѧ на́шегѡ скᲂнча́нїѧ держа́и вѣ́ки , де́нь ѻ҆́нъ
невѣ́дѣти пред̾речѐ , но предѣ́лъ всѣ́мъ пᲂлᲂжѝ къ смиренᲂмꙋ́дрїю . ~Дре́вꙋ
ᲂу҆пᲂдо́бисѧ , и҆ селꙋ̀ и҆ хра́минѣ , всѐ житїѐ дш҃е мᲂѧ̀ . тѣ́мже стѧжѝ к̾ бг҃ꙋ
гᲂто́во срⷣце , да нечто̀ тлѣ́нїемъ пло́ти ѡ҆ста́виши . ~Є҆гда̀ сѧ́деши сꙋдїѐ ,
разлꙋча́ѧ , ꙗ҆́кᲂже ре́клъ є҆сѝ па́стырю ѿ ѻ҆ве́цъ , ко́злища сп҃се , стᲂѧ́нїѧ
ѻ҆́нᲂгѡ шꙋ́ѧгѡ и҆зба́ви на́съ . нелиши́же на́съ ѡ҆деснꙋ́ю хрⷭ҇тѐ сла́вы твᲂеѧ̀ .
~Ты̀ є҆сѝ па́сха на́ша , пᲂжре́ныи за всѣ́хъ , ꙗ҆́кѡ а҆́гнецъ и҆ же́ртва , и҆
сᲂгрѣше́нїемъ ѡ҆чище́нїе . и҆ твᲂѧ̀ бжⷭ҇твеныѧ стра́сти превᲂзнᲂша́емъ хрⷭ҇тѐ
во́ вѣки . ~Не с̾ фарисе́ѡмъ сп҃се , ни с̾ си́мᲂнѡмъ спᲂдо́билсѧ є҆сѝ в̾кꙋ́пѣ ,
во́ храмъ в̾ни́ти . но ᲂу҆́же и҆ мытарѝ в̾кꙋ́пѣ , и҆ блꙋдни́цы , твᲂѐ
пᲂчерпа́ютъ милᲂсе́рдїе . =Ѽ= бл҃же́нныхъ рꙋ́къ , ѽ власо́въ и҆ ᲂу҆сте́нъ
цѣлᲂмꙋ́дреныѧ блꙋдни́цы , и҆́миже пᲂма́за сп҃се мѵ́рᲂмъ но́зѣ твᲂѝ , ѡ҆тира́ющи
и҆́хъ , и҆ ча́стѡ ѡ҆блᲂбыза́ющи . ~Вᲂз̾лежа́щꙋ ти ᲂу҆́бѡ сп҃се , с̾ мѵ́рᲂмъ
жена̀ пред̾ста́вши , ᲂу҆нᲂгꙋ̀ рыда́ющи , стклѧ́ницꙋ и҆з̾лива́ше на твᲂю̀
главꙋ̀ , без̾сме́ртнагѡ мѵ́ра . ~Всѧ̀ страда́ти на́съ ра́ди и҆зво́лилъ є҆сѝ
во́лею , ѡ҆блᲂбыза́тисѧ и҆ прᲂда́тисѧ . да всѣ́хъ і҆с҃е страстьмѝ свᲂи́ми
стра́сти ѡ҆чи́стиши , за чл҃кᲂлю́бїе . ~Сребрᲂлю́бїѧ жела́ѧ преда́тель і҆ꙋ́да ,
ѡ҆ и҆з̾лїѧ́вшемсѧ мѵ́рѣ печа́шесѧ . про́чее же ѡ҆ преда́нїи влⷣки ,
к̾ без̾зако́ннымъ і҆ꙋде́ѡмъ , ѡ҆ цѣнѣ̀ сᲂглаша́шесѧ . =бл҃гᲂслᲂви́мъ ѻ҆ц҃а и҆
сн҃а и҆ ст҃а́гѡ дх҃а гдⷭ҇а . С=о ѻ҆ц҃е́мъ сн҃а и҆ ст҃а́гѡ дх҃а , ст҃ꙋ́ю трⷪ҇цꙋ
в̾ бжⷭ҇твѣ̀ є҆ди́нᲂмъ , сла́вимъ вᲂпїю́ще , ст҃ъ , ст҃ъ , ст҃ъ є҆сѝ во́ вѣки .
=и҆ ны́нѣ , боⷢ҇ . М=л҃твами хрⷭ҇тѐ пречⷭ҇тыѧ ти мт҃ре , и҆ ст҃ы́хъ а҆пⷭ҇лъ ,
млⷭ҇ти твᲂѧ̀ на́мъ низ̾пᲂслѝ с̾вы́ше , и҆ ми́ръ тво́й пᲂда́ждь лю́демъ твᲂи́мъ .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Вкꙋпинѣ̀ мѡѷсе́ю .= [пᲂкло́н̾ до землѝ] .=

=пѣ́снь , ѳ҃ . і҆рмо́съ . И҆́=же па́че є҆стества̀ пло́тїю заче́ншꙋю
во́ чревѣ , ѿ ѻ҆ц҃а пре́жде вѣ́къ вᲂз̾сїѧ́вшагѡ сло́ва , в̾ пѣ́снехъ немо́лчныхъ
велича́емъ вѣ́рнїи . ~Дѣ́ланїѧ вре́мѧ , спасе́нїю смᲂтре́нїе , тала́нтъ
взе́мши , дре́внїи ѻ҆́бразъ , дш҃е мᲂѧ̀ кꙋпѝ вѣ́чнꙋю жи́знь . ~Хлѣ́бъ сы́и
живо́тныи , снѣда́еши і҆с҃е съ си́мѡнᲂмъ фарисе́ѡмъ , да блꙋдни́ца
прїѡ҆брѧ́щетъ , некꙋпи́мꙋю бл҃гᲂда́ть твᲂю̀ , и҆з̾лїѧ́нїемъ мѵ́ра . ~Пᲂказа́ти
хᲂтѧ̀ і҆с҃е , є҆́же па́че є҆стества̀ свᲂѐ смире́нїе всѣ́мъ , снѣ́лъ є҆сѝ
в̾ дᲂмꙋ̀ си́мѡнᲂвѣ вечерѧ́въ , а҆́лчꙋщимъ пи́ща . ~Оу҆вѣ́дѣвши жена̀ ,
к̾ нᲂга́мъ твᲂи́мъ сп҃се пристꙋпѝ , и҆з̾лива́ше мѵ́рѡ бл҃гᲂꙋха́нїѧ
и҆спᲂлнѧ́ющее , и҆ мѵ́ра и҆спᲂлнѧ́ема , дѣ́лᲂмъ ѡ҆чище́нїе прїе́млющи . ~Рꙋ́цѣ
мᲂѝ скверна́вѣ , и҆ ᲂу҆стнѣ̀ льсти́вѣ и҆́мамъ , нечи́сто мᲂѐ житїѐ , растлѣ́ни
мᲂѝ ᲂу҆́ди , но ѡ҆сла́би ми и҆ ѡ҆ста́ви , вᲂпїе́тъ блꙋдни́ца хрⷭ҇тꙋ̀ .
~Бл҃гᲂво́нїѧ не и҆́мамъ , дᲂбрᲂдѣ́тели ника́кᲂже , ꙗ҆́же и҆́мамъ сїѧ̀ тебѣ̀
принесꙋ̀ . да́ждь са́мъ ꙗ҆́же и҆́маши , и҆ ѡ҆сла́би ми и҆ ѡ҆ста́ви , вᲂпїе́тъ
блꙋдни́ца хрⷭ҇тꙋ̀ . ~Рѣка̀ ᲂу҆тебѐ жи́зни , и҆стᲂча́еши бо на́мъ при́снѡ
прᲂсвѣще́нїе и҆сцѣле́нїй , и҆ грѣхо́въ ѡ҆чище́нїе . но ѡ҆сла́би ми и҆ ѡ҆ста́ви ,
вᲂпїе́тъ блꙋдни́ца хрⷭ҇тꙋ̀ . ~Мѵ́рѡ ᲂу҆менѐ тлѣ́ннᲂе , мѵ́рѡ ᲂу҆тебѐ жи́зни ,
мѵ́ро бо тебѣ̀ и҆́мѧ и҆з̾лїѧ́нно на дᲂсто́йныѧ . но ѡ҆сла́би ми и҆ ѡ҆ста́ви ,
вᲂпїе́тъ блꙋдни́ца хрⷭ҇тꙋ̀ . =сла́ва . Б=ез̾нача́ленъ є҆сѝ ѻ҆́ч҃е , несᲂзда́ненъ
сн҃е , сᲂпресто́ленъ и҆ дш҃е , є҆ди́но тро́е є҆стество́мъ , и҆ трѝ лица́ми
є҆ди́нъ є҆сѝ бг҃ъ и҆́стиненъ . =и҆ нн҃ѣ , боⷢ҇ . Б=цⷣе ᲂу҆пᲂва́нїе чтꙋ́щимъ тѧ
прⷭ҇нѡ , непреста́й мᲂлѧ́щи и҆з̾ тебѐ рᲂди́вшагᲂсѧ , и҆зба́вити мѧ бѣ́дъ , и҆
всѧ́кихъ и҆скꙋше́нїй .

=задᲂсто́йнѡ : И҆́=же па́че є҆стества̀ . =[пᲂкло́н̾ до землѝ] . т=рⷭ҇то́е , и҆
по ѻ҆́ч҃е на́шъ . =кᲂнда́къ , дню̀ . та́же , г=дⷭ҇и си́лъ с̾ на́ми . =и҆
п=ро́чее ѡ҆бы́чно . =и҆ ѿ=пꙋ́стъ .

В=о ст҃ꙋ́ю и҆ вели́кꙋю сре́дꙋ , на ᲂу҆́трени , є҆=ѯа̀ ѱалмы̀ , и҆ є҆ктенїѧ̀ .=
п=ᲂсе́мъ , а҆ллилꙋ́їѧ , на́ гласъ , и҃ .= та́же , трᲂпа́рь . гла́съ , и҃ . С=ѐ
жени́хъ грѧде́тъ в̾пᲂлꙋ́нᲂщи , и҆ бл҃же́нъ ра́бъ є҆го́же ѡ҆брѧ́щетъ бдѧ́ща .
недᲂсто́инъ же па́ки , є҆го́же ѡ҆брѧ́щетъ лѣнѧ́щасѧ . блюдѝ ᲂу҆́бѡ дш҃е мᲂѧ̀ ,
да не сно́мъ ѡ҆тѧгᲂти́шисѧ , и҆ да не сме́рти предана̀ бꙋ́деши , и҆ црⷭ҇твїѧ
внѣ̀ затвᲂри́шисѧ . но вᲂспрѧнѝ зᲂвꙋ́щи , ст҃ъ , ст҃ъ , ст҃ъ є҆сѝ бж҃е , бцⷣы
ра́ди пᲂми́лꙋй на́съ . =двⷤа . сла́ва , и҆ ны́нѣ , то́йже . та́же , ѱ=алты́рь
с̾ пᲂкло́ны .= =П=о а҃ , стихᲂло́гїи , сѣда́ленъ . гла́съ , а҃ . С=ѐ лꙋка́выи
сᲂвѣ́тъ вᲂи́стинꙋ сᲂбра́сѧ враже́бнѣ , ꙗ҆́кѡ ѡ҆сꙋ́жена ѡ҆сꙋди́ти , и҆́же
в̾ вы́шнихъ сѣдѧ́щаго , и҆ ꙗ҆́кѡ сꙋдїю̀ всѣ́хъ и҆ гдⷭ҇а . ны́нѣ сᲂбира́етсѧ
с̾ пила́тᲂмъ и҆́рᲂдъ , и҆ а҆́нна в̾кꙋ́пѣ же и҆ каїа́фа , и҆стѧза́ти є҆ди́наго
дᲂлгᲂтерпѣли́ваго . =сла́ва , и҆ ны́нѣ , то́йже .=

П=о в҃ , стихᲂло́гїи , сѣда́ленъ . гла́съ , г҃ . С=ᲂвѣ́тъ без̾зако́нїѧ ,
сᲂбира́етсѧ в̾ каїа́финѣ двᲂрѣ̀ , ᲂу҆мертви́ти тѧ гдⷭ҇и . ᲂу҆ченика̀ и҆
преда́телѧ твᲂегѡ̀ влⷣко , ꙗ҆́кѡ с̾пᲂспѣ́шника лꙋка́ва привᲂдѧ̀ . є҆го́же
ѡ҆бличи́лъ є҆сѝ , лю́тѣ натѧ̀ пᲂдвиза́ема , нехᲂтѧ́ща прїѧ́ти ве́лїѧ млⷭ҇ти .=
сла́ва , и҆ ны́нѣ , то́йже .=

П=о г҃ , стихᲂло́гїи , сѣда́ленъ . гла́съ , г҃ . Б=лꙋдни́ца пристꙋпѝ
к̾ тебѣ̀ , мѵ́рѡ со слеза́ми и҆з̾лива́ющи на́ нᲂзѣ твᲂѝ чл҃кᲂлю́бче . и҆ смра́да
страсте́й и҆збавлѧ́етсѧ пᲂвелѣ́нїемъ ти . ды́ша же бл҃гᲂда́ть твᲂю̀ , ᲂу҆чени́къ
небл҃гᲂда́рныи сїю̀ ѿлага́етъ , и҆ смра́дᲂмъ ѡ҆дѣва́етсѧ сребрᲂлю́бїѧ , прᲂдаѧ̀
тебѐ . сла́ва хрⷭ҇тѐ бл҃гᲂꙋтро́бїю твᲂемꙋ̀ . =сла́ва , и҆ ны́нѣ , то́йже .
та́же , ѱ=л҃о́мъ , н҃ .= та́же , с=пасѝ бж҃е лю́ди свᲂѧ̀ .= мы́же : г=дⷭ҇и
пᲂми́лꙋй , в҃і .

Т=а́же , трипѣ́снецъ . твᲂре́нїе , ки́ръ кᲂзмы̀ . і҆рмо́съ , по два́жды .
трᲂпарѝ , на в҃і . п=ᲂслѣдѝ і҆рмо́съ , ѻ҆́ба ли́ка в̾кꙋ́пѣ .= гла́съ , в҃ .
пѣ́снь , г҃ . і҆рмо́съ . Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀ мᲂѧ̀
на врагѝ мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть ст҃а ꙗ҆́кᲂже бг҃ъ
на́шъ , и҆ нѣ́сть пра́ведна па́че тебѐ гдⷭ҇и .

=запѣ́въ := ~Сла́ва тебѣ̀ бж҃е на́шъ , сла́ва тебѣ̀ . ~Сꙋ́етнаѧ сᲂбо́рища
без̾зако́нныхъ , во́лею сᲂбира́ютсѧ ѕлᲂнра́внᲂю , ѡ҆сꙋжде́нна и҆зба́вителѧ тѧ
ѿда́ти хрⷭ҇тѐ . тѣ́мъ ти зᲂве́мъ , ты̀ є҆сѝ бг҃ъ на́шъ , и҆ нѣ́сть пра́ведна
па́че тебѐ гдⷭ҇и . ~Лю́тыи сᲂвѣ́тъ без̾зако́нныхъ , ᲂу҆мышлѧ́ютъ бг҃ᲂбо́рныхъ
дꙋ́ши , ꙗ҆́кѡ ѕлᲂпᲂтре́бна ᲂу҆́бѡ пра́ведника тѧ ѡ҆сꙋди́ти хрⷭ҇та̀ . тѣ́мъ ти
зᲂве́мъ , ты̀ є҆сѝ бг҃ъ на́шъ , и҆ нѣ́сть пра́ведна па́че тебѐ гдⷭ҇и .

=катава́сїѧ : Н=а ка́мени мѧ вѣ́ры .

=кᲂнда́къ . гла́съ д҃ . П=а́че блꙋдни́цы , бл҃же без̾зако́ннᲂвахъ ще́дре ,
сле́зъ тᲂче́нїѧ ника́кᲂже ти принесо́хъ , но мᲂлча́нїемъ мᲂлѧ́сѧ припа́даю ти ,
и҆ любо́вїю лᲂбыза́ю пречⷭ҇тѣи но́зѣ твᲂѝ , да прᲂще́нїе ми ꙗ҆́кѡ влⷣка пᲂда́си
грѣхо́мъ . ꙗ҆́кѡ да зᲂвꙋ́ти сп҃се , ѿ скве́рныхъ дѣ́лъ мᲂи́хъ и҆зба́ви мѧ .
=и҆́кᲂсъ . Ꙗ҆́=же пе́рвѣе блꙋдни́ца жена̀ , в̾неза́пꙋ цѣлᲂмꙋ́дрена ꙗ҆ви́сѧ ,
вᲂз̾ненави́дѣвши дѣ́лъ гнꙋ́снагѡ грѣха̀ , и҆ сла́дᲂсти тѣле́сныѧ , пᲂмышлѧ́ющи
стꙋ́дъ , и҆ мно́гихъ бꙋ́дꙋщихъ мꙋ́къ , и҆́хже прїи́мꙋтъ блꙋдницы̀ и҆ любᲂдѣ́и .
ѿ ни́хже пе́рвыи є҆́смь а҆́зъ и҆ небᲂю́сѧ , но пребыва́ю въ ѕлѣ̀ ѻ҆бы́чаи
безꙋ́мныи . блꙋдни́ца же жена̀ ᲂу҆бᲂѧ́вшисѧ ᲂу҆скᲂри́вше прїи́де , вᲂпїю́щи
и҆зба́вителю , чл҃кᲂлю́бче ще́дрыи , ѿ скве́рныхъ дѣ́лъ мᲂи́хъ и҆зба́ви мѧ .

=пѣ́снь , и҃ . і҆рмо́съ . Г=лаго́лъ мꙋчи́телевъ пᲂне́же превᲂзмо́же , се́дмь
седми́цею пе́щь раз̾жжена̀ бы́сть дре́вле . в̾ не́йже дѣ́ти неѡ҆пали́шасѧ ,
царе́во пᲂпра́вше велѣ́нїе . но вᲂпїѧ́хꙋ , всѧ̀ дѣ́ла гдⷭ҇нѧ гдⷭ҇а , по́йте и҆
превᲂзнᲂси́те є҆гѡ̀ во́ вѣки . ~И҆з̾лива́ющи жена̀ мѵ́рѡ че́стнѡ , на влⷣчнїи и҆
бжⷭ҇твеныи стра́шныи ве́рхъ хрⷭ҇тѐ . слѣдо́мъ твᲂи́мъ пречⷭ҇тымъ прикᲂснꙋ́сѧ ,
ѡ҆скверне́ныма дла́ньма , и҆ вᲂпїѧ́ше , всѧ̀ дѣ́ла гдⷭ҇нѧ гдⷭ҇а по́йте , и҆
превᲂзнᲂси́те є҆гѡ̀ во́ вѣки . ~Слеза́ми ѡ҆мыва́етъ но́зѣ сᲂзда́вшагѡ ,
пᲂви́ннаѧ грѣхо́мъ , и҆ ѡ҆тира́етъ вла́сы свᲂи́ми , тѣ́мже и҆́хъ же в̾ житїѝ
непᲂгрѣшѝ сᲂдѣ́ѧнныхъ и҆збавле́нїѧ , и҆ вᲂпїѧ́ше , всѧ̀ дѣ́ла гдⷭ҇нѧ гдⷭ҇а
по́йте , и҆ превᲂзнᲂси́те є҆гѡ̀ во́ вѣки . ~Сщ҃еннᲂдѣ́йствᲂвашесѧ и҆збавле́нїе
бл҃гᲂнра́внѣй , ѿ спасе́нныѧ ᲂу҆тро́бы , и҆ сле́зъ и҆сто́чника , въ не́мъ же
и҆спᲂвѣ́данїемъ и҆з̾мы́вшисѧ , нестыдѧ́шесѧ , но вᲂпїѧ́ше , всѧ̀ дѣ́ла гдⷭ҇нѧ
гдⷭ҇а по́йте , и҆ превᲂзнᲂси́те є҆гѡ̀ во́ вѣки .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Глаго́лъ мꙋчи́телевъ .= [пᲂкло́н̾ до землѝ] .=

=честнѣ́йшꙋю непᲂе́мъ .=

=пѣ́снь , ѳ҃ . і҆рмо́съ . Д=ш҃а́ми чи́стыми и҆ нескве́рными ᲂу҆стна́ми ,
прїиди́те вᲂз̾вели́чимъ , нескве́рнꙋю , и҆ пречⷭ҇тꙋю мт҃рь є҆м̾манꙋ́илевꙋ .
є҆ѧ́же сꙋ́щꙋ ѿ неѧ̀ рᲂжде́нꙋ принᲂсѧ́ще мл҃твꙋ пᲂщадѝ дш҃ъ на́шихъ хрⷭ҇тѐ бж҃е
и҆ спасѝ на́съ . ~Невᲂз̾бл҃гᲂда́тенъ ꙗ҆ви́выисѧ , и҆ лꙋка́выи ревнᲂѡ҆бра́зникъ ,
да́ръ дᲂсто́йнѡ бжⷭ҇твенъ , сло́вᲂмъ прᲂдае́тъ , и҆́мже до́лгъ разрꙋши́сѧ
грѣхо́въ , крады́и лю́тыи і҆ꙋ́да , любᲂбжⷭ҇твенꙋю бл҃гᲂда́ть . пᲂщадѝ дш҃а на́ша
хрⷭ҇тѐ бж҃е , и҆ спасѝ на́съ . ~Гл҃етъ ше́дъ без̾зако́ннымъ кнѧзе́мъ , что́ ми
хо́щете да́ти , и҆ а҆́зъ хрⷭ҇та̀ ва́мъ и҆ско́маго , хᲂтѧ́щимъ преда́мъ ;
сво́йство бж҃їе і҆ꙋ́да ѿри́нꙋвъ зла́тᲂмъ . пᲂщадѝ дш҃а на́ша хрⷭ҇тѐ бж҃е , и҆
спасѝ на́съ . =Ѽ= слѣпо́тнагѡ сребрᲂлю́бїѧ нечести́ве . ѿ нꙋ́дꙋже забве́нїе ,
пᲂлꙋчи́лъ є҆сѝ , ꙗ҆́кѡ дꙋшѝ ника́кᲂже равнᲂстᲂѧ́теленъ ми́ръ , и҆́мже наꙋчи́лсѧ
є҆сѝ . ѿчаѧ́нїемъ са́мъ себѐ ᲂу҆дави́лъ є҆сѝ , в̾же́гъ себѣ̀ преда́телю ѻ҆́гнь
гее́нскїи . пᲂщадѝ дш҃а на́ша хрⷭ҇тѐ бж҃е , и҆ спасѝ на́съ .

=задᲂсто́йнѡ : Д=ш҃а́ми чи́стыми .= [пᲂкло́н̾ до землѝ] . свѣти́ленъ .
Ч=ерто́гъ тво́й ви́жꙋ сп҃се мо́й ᲂу҆кра́шенъ , и҆ ѻ҆де́жды не и҆́мамъ да вни́дꙋ
во́нь . прᲂсвѣти́ ми ѡ҆дѣѧ́нїе дш҃и , свѣтᲂда́вче и҆ спаси́ мѧ . =двⷤа .
сла́ва , и҆ ны́нѣ , то́йже .=

Н=а хвали́тѣхъ , стихѣ́ры , на д҃ . гла́съ , а҃ . Т=ебѐ дв҃ыѧ сн҃а , блꙋдни́ца
пᲂзна́вши бг҃а , гл҃аше съ пла́чемъ мᲂлѧ́щисѧ , ꙗ҆́кѡ слеза́мъ дᲂсто́йнаѧ
сᲂдѣ́лавши . разрѣшѝ до́лгъ , ꙗ҆́кᲂже и҆ а҆́зъ власы̀ . вᲂз̾любѝ лю́бѧщꙋю .
пра́веднѡ ненави́димꙋю . и҆ бли́зъ мытаре́й тебѐ прᲂпᲂвѣ́мъ , бл҃гᲂда́телю и҆
чл҃кᲂлю́бче . ~Мнᲂгᲂцѣ́ннᲂе мѵ́рѡ блꙋдни́ца смѣси́въ со слеза́ми , и҆ и҆злїѧ̀
на пречⷭ҇тѣи но́зѣ твᲂѝ ѡ҆блᲂбыза́ющи , тꙋ̀ а҆́бїе ѡ҆правда́лъ є҆сѝ . на́мъ же
прᲂще́нїе да́рꙋй , пᲂстрада́выи за на́съ , и҆ спасѝ на́съ . ~Є҆гда̀ грѣ́шнаѧ
принᲂша́ше ти мѵ́рѡ , тᲂгда̀ ᲂу҆чени́къ сᲂглаша́шесѧ со закᲂнᲂпрестꙋ́пными .
ѻ҆́ба ᲂу҆́бѡ ра́дᲂвашесѧ , вᲂз̾лива́ющи мѵ́рѡ мнᲂгᲂцѣ́ннᲂе . се́й же тща́шесѧ
прᲂда́ти бесцѣ́ннаго , сїѧ̀ влⷣкꙋ пᲂзнава́ше , а҆ се́й ѿ влⷣки разлꙋча́шесѧ .
сїѧ̀ свᲂбᲂжда́шесѧ , а҆ і҆ꙋ́да ра́бъ быва́ше врагꙋ̀ . ѕло̀ є҆́сть лѣ́нᲂсть , но
ве́лїе пᲂкаѧ́нїе . є҆́же ми да́рꙋй сп҃се , пᲂстрада́выи на́съ ра́ди , и҆ спасѝ
на́съ . =Ѽ= і҆ꙋ́дино ѡ҆каѧ́нство . зрѧ́ше блꙋдни́цꙋ цѣлꙋ́ющꙋ стᲂпы̀ , и҆
ᲂу҆мышлѧ́ше ле́стїю , ѡ҆ преда́нїи цѣлᲂва́нїемъ , ѻ҆на̀ власы̀ разрѣшѝ , а҆ се́й
ꙗ҆́рᲂстїю вѧза́шесѧ . нᲂсѧ̀ вмѣ́стѡ мѵ́ра , ѕлᲂсмра́днꙋю ѕло́бꙋ , за́висть бо
недадѧ́ше пред̾пᲂчита́ти пᲂле́знаѧ . ѽ і҆ꙋ́дино ѡ҆каѧ́нство . ѿ него́же и҆зба́ви
бж҃е дш҃а на́ша . =сла́ва . гла́съ , в҃ . Г=рѣ́шнаѧ течѐ к̾ мѵ́рꙋ , кꙋпи́ти
мнᲂгᲂцѣ́ннаго мѵ́ра , пᲂма́зати бл҃гᲂда́телѧ , и҆ мѷрᲂпрᲂда́телю вᲂпїѧ́ше ,
да́ждь ми мѵ́рѡ , да пᲂма́жꙋ и҆ а҆́зъ , ѡ҆чи́стившагѡ всѧ̀ мᲂѧ̀ грѣхѝ . =и҆
ны́нѣ . гла́съ , ѕ҃ . Д=не́сь хрⷭ҇то́съ прихо́дитъ в̾ до́мъ фарисе́ѡвъ , и҆
жена̀ грѣ́шница пристꙋпи́вши к̾ нᲂга́ма , валѧ́шесѧ вᲂпїю́щи . ви́ждь
пᲂгрꙋже́нꙋю грѣхѝ ; ви́ждь ненадѣ́ющꙋюсѧ дѣ́лъ ра́ди , и҆ негнꙋша́емꙋю ѿ твᲂеѧ̀
бл҃гᲂсти , но да́ждь ми гдⷭ҇и ѡ҆ставле́нїе ѕлы́хъ , и҆ спаси́ мѧ .

Н=а стихо́внѣ , стихѣ́ры . гла́съ , ѕ҃ . П=ристꙋпѝ жена̀ ѕлᲂсмра́днаѧ и҆
ѡ҆скверне́на , сле́зы прᲂлива́ющи , и҆ лю́бѧщи тѧ сп҃се , стра́сти
и҆спᲂвѣ́дающи , ка́кѡ вᲂзрю̀ к̾ тебѣ̀ влⷣцѣ ; са́мъ бо прише́лъ є҆сѝ спастѝ
блꙋдни́цы , и҆ и҆з̾ глꙋбины̀ ᲂу҆ме́ршꙋю мѧ̀ вᲂскресѝ . и҆́же ла́зарѧ
вᲂз̾дви́гнꙋвыи и҆́з̾ грᲂба четверᲂдне́вна , прїими́ мѧ ѻ҆каѧ́ннꙋю гдⷭ҇и , и҆
спаси́ мѧ .

=сти́хъ : и҆спо́лнихᲂмсѧ заꙋ́тра млⷭ҇ти . П=рᲂстрѐ блꙋдни́ца вла́сы тебѣ̀
сꙋдїѝ и҆ влⷣцѣ . прᲂстрѐ і҆ꙋ́да рꙋ́цѣ к̾ закᲂнᲂпрестꙋ́пнымъ . ѻ҆́ва ᲂу҆́бѡ
прїѧ́тъ ѡ҆ставле́нїе , ѻ҆́въ же прїѧ́тъ сре́бреники . тѣ́мже ти вᲂпїе́мъ ,
про́данᲂмꙋ и҆ свᲂбᲂди́вшемꙋ на́съ , гдⷭ҇и сла́ва тебѣ̀ .

=сти́хъ : и҆ бꙋ́ди свѣ́тлᲂсть гдⷭ҇а . Н=енача́емаѧ житїѧ̀ ра́ди , и҆
ᲂу҆вѣ́даннаѧ нра́ва ра́ди , мѵ́рѡ нᲂсѧ́щаѧ , пристꙋпѝ к̾ тебѣ̀ вᲂпїю́щи ,
не ѿве́рзи менѐ блꙋдни́цꙋ , рᲂди́выисѧ ѿ дв҃ы . непре́зри мᲂи́хъ сле́зъ ,
ра́дᲂсте а҆́нг҃лѡмъ . но прїими́ мѧ ка́ющꙋюсѧ , є҆ѧ́же не ѿри́нꙋ сᲂгрѣша́ющꙋю
гдⷭ҇и , вели́кїѧ ра́ди твᲂеѧ̀ млⷭ҇ти .

=сла́ва , и҆ ны́нѣ . гла́съ , и҃ . Г=дⷭ҇и ꙗ҆́же во мно́зѣхъ грѣсѣ́хъ впа́дшаѧ
жена̀ , твᲂѐ ѡ҆щꙋти́вши бжⷭ҇тво̀ , мѷрᲂно́сицъ взе́мши чи́нъ , рыда́ющи мѵ́рѡ
тебѣ̀ пре́же пᲂгребе́нїѧ прино́ситъ . ᲂу҆вы̀ мнѣ̀ глаго́лющи , ꙗ҆́кѡ но́щь мнѣ̀
є҆́сть раз̾жже́нїе блꙋда̀ невᲂз̾держа́нна , мра́чно же и҆ без̾лꙋ́ннѡ раче́нїе
грѣха̀ . прїимѝ мᲂѧ̀ и҆сто́чники сле́зъ , и҆́же ѻ҆́блаки прᲂи҆з̾вᲂдѧ́и мо́рю
во́дꙋ . приклᲂни́сѧ къ мᲂи́мъ вᲂздыха́нїемъ серде́чнымъ , преклᲂни́выи нб҃са̀ ,
неи҆зрече́ннымъ твᲂи́мъ сни́тїемъ . да ѡ҆блᲂбыжꙋ̀ пречⷭ҇тѣи твᲂѝ но́зѣ ,
да ѡ҆тры́ю же сїѧ̀ па́ки главы̀ мᲂеѧ̀ власа́ми , и҆́хже в̾ раѝ є҆́вва
въ пᲂлꙋ́дне шꙋ́мᲂмъ ᲂу҆ши́ма ѡ҆гласи́вшисѧ , стра́хᲂмъ скры́сѧ . грѣхо́въ мᲂи́хъ
мно́жество , и҆ сꙋде́бъ твᲂи́хъ бе́здны кто̀ и҆з̾слѣ́дитъ ; дꙋшеспа́сче сп҃се
мо́й , да мѧ̀ твᲂю̀ рабꙋ̀ непре́зриши , и҆́же неи҆зрече́ннꙋю и҆мѣ́ѧи ве́лїю
млⷭ҇ть . =и҆ =про́чаѧ слꙋ́жба с̾ пᲂкло́ны , ᲂу҆́трени и҆ часо́мъ , ꙗ҆́кᲂже
ᲂу҆каза́сѧ в̾ пнлⷣьникъ вели́кїи .

В=о ст҃ꙋ́ю и҆ вели́кꙋю сре́дꙋ . на ѕ҃ мъ , часѣ̀ . трᲂпа́рь , гла́съ , и҃ .
Д=не́сь лꙋка́вᲂе сᲂбра́сѧ со́нмище , и҆ на тѧ̀ тще́тнаѧ пᲂꙋчи́шасѧ . дне́сь
ѿ сᲂгла́сїѧ ᲂу҆давле́нїемъ і҆ꙋ́да и҆з̾мѣнѧ́етсѧ . каїа́фа же нево́лею
и҆спᲂвѣ́дꙋетъ , ꙗ҆́кѡ є҆ди́нъ за всѣ́хъ вᲂспрїе́млеши сме́рть во́лею .
и҆зба́вителю на́шъ хрⷭ҇тѐ бж҃е сла́ва тебѣ̀ .= сла́ва , к=ᲂне́цъ . =и҆ ны́нѣ ,
в=е́сь .

=прᲂки́менъ . гла́съ , д҃ . б=л҃гᲂслᲂви́тъ тѧ̀ гдⷭ҇ь ѿ сїѡ́на , сᲂтвᲂри́выи
нб҃о и҆ зе́млю . =сти́хъ : с=ѐ ны́нѣ бл҃гᲂслᲂви́те гдⷭ҇а всѝ рабѝ гдⷭ҇ни .

=ѿ= =пррⷪ҇чества і҆єзекі́илева , чте́нїе .=

~Речѐ гдⷭ҇ь ко мнѣ̀ , сн҃е чл҃чь , пᲂслю̀ а҆́зъ тебѐ к̾ до́мꙋ і҆и҃левꙋ ,
к̾ прᲂгнѣ́вающимъ мѧ̀ , ꙗ҆́же ѡ҆гᲂрчи́ша мѧ са́ми , и҆ ѻ҆тцы̀ и҆́хъ ѿверго́шасѧ
менѐ да́же до дне́шнѧгѡ днѐ , и҆ сн҃ᲂве жестᲂкᲂли́чнїи , и҆ твердᲂсерде́чнїи .
а҆́зъ пᲂслю̀ тѧ̀ к̾ ни́мъ и҆ рече́ши к̾ ни́мъ , та́кѡ глаго́летъ гдⷭ҇ь бг҃ъ ,
а҆́ще ᲂу҆́бѡ ᲂу҆слы́шатъ и҆лѝ ᲂу҆бᲂѧ́тсѧ , зане́ же до́мъ разгнѣ́ваѧи є҆́сть ,
и҆ пᲂзна́ютъ ꙗ҆́кѡ прⷪ҇ркъ є҆сѝ ты̀ пᲂсредѣ̀ и҆́хъ . и҆ ты̀ сн҃е чл҃чь да не
ᲂу҆бᲂи́шисѧ и҆́хъ , нижѐ ᲂу҆жаси́шисѧ ѿ лица̀ и҆́хъ , зане́ же раз̾свирѣ́пѣютъ
и҆ ѡ҆бы́дꙋтъ тѧ ѡ҆́крⷭ҇тъ , пᲂсредѣ́ бо скᲂрпі́евъ ты̀ живе́ши , и҆ слᲂве́съ
и҆́хъ да не ᲂу҆бᲂи́шисѧ , и҆ ѿ лица̀ и҆́хъ да не ᲂу҆жа́снешисѧ , зане́ же до́мъ
ѡ҆гᲂрчева́ѧи є҆́сть ; и҆ ты̀ сн҃е чл҃чь рцы̀ слᲂвеса̀ мᲂѧ̀ к̾ ни́мъ , а҆́ще
ᲂу҆́бѡ ᲂу҆слы́шатъ и҆лѝ ᲂу҆бᲂѧ́тсѧ , зане́ же до́мъ прᲂгнѣ́ваѧи є҆́сть . и҆ ты̀
сн҃е чл҃чь пᲂслꙋ́шай глаго́лющагѡ к̾ тебѣ̀ , не бꙋ́ди раз̾гнѣ́ваѧи , ꙗ҆́кᲂже и҆
до́мъ раз̾гнѣ́ваѧи . ѿве́рзи ᲂу҆ста̀ свᲂѧ̀ , и҆ снѣ́ждь ꙗ҆́же а҆́зъ да́мъ
тебѣ̀ . и҆ ви́дѣхъ и҆ сѐ рꙋка̀ прᲂсте́рта ко мнѣ̀ , и҆ в̾ не́й сви́тᲂкъ
кни́жныи . и҆ разви́тъ є҆гѡ̀ предᲂмно́ю , и҆ в̾ то́мъ пи́сана бы́ша пре́днѧѧ и҆
за́днѧѧ . и҆ впи́сано в̾ не́мъ , рыда́нїе , и҆ жа́лᲂсть , и҆ го́ре . И҆ речѐ
ко мнѣ̀ , сн҃е чл҃чь , снѣ́ждь сви́тᲂкъ се́й , и҆ и҆дѝ и҆ рцы̀ сн҃ᲂво́мъ
і҆и҃левᲂмъ . и҆ раз̾ве́рзе ᲂу҆ста̀ мᲂѧ̀ и҆ ᲂу҆хлѣ́би мѧ сви́ткᲂмъ си́мъ . и҆
речѐ ко мнѣ̀ , сн҃е чл҃чь , ᲂу҆ста̀ твᲂѧ̀ снѣдѧ́тъ , и҆ чре́во твᲂѐ и҆спо́лнитсѧ
сви́тка сегѡ̀ да́ннагѡ тебѣ̀ . и҆ снѣдо́хъ є҆гѡ̀ , и҆ бы́сть во ᲂу҆стѣ́хъ
мᲂи́хъ , ꙗ҆́кѡ ме́дъ сла́дᲂкъ .

=прᲂки́мен̾ . гла́съ , ѕ҃ . б=ᲂѧ́щїисѧ гдⷭ҇а блгⷭ҇ви́те гдⷭ҇а . =сти́хъ :
х=вали́те и҆́мѧ гдⷭ҇не , хвали́те рабѝ гдⷭ҇а .

~по ѡ҆сла́би ѡ҆ста́ви , и҆ по ѻ҆́ч҃е на́шъ .= кᲂнда́къ , д=ню̀ . =та́же ,
кᲂнда́къ . х=ра́мꙋ ст҃а́гѡ , и҆лѝ ст҃ы́ѧ . =сла́ва . с=о ст҃ы́ми пᲂко́й . =и҆
ны́нѣ , з=астꙋ́пнице хрⷭ҇тїа́нѡмъ . ~гдⷭ҇и пᲂми́лꙋй , м҃ . сла́ва , и҆ ны́нѣ ,
честнѣ́йшꙋ херꙋви́мъ . и҆ пᲂкло́ны , д҃ , вели́кїѧ , с̾ мл҃твᲂю . и҆ про́чихъ ,
г҃і . =та́же , т=рⷭ҇то́е , и҆ по ѻ҆́ч҃е на́шъ , гдⷭ҇и пᲂми́лꙋй , в҃і . и҆
в̾мѣ́стѡ , всест҃а́ѧ трⷪ҇це . гл҃емъ мᲂли́твꙋ : влⷣко гдⷭ҇и і҆с҃е хрⷭ҇тѐ бж҃е
на́шъ дᲂлгᲂтерпѣли́ве . =та́же , д=ᲂсто́йнѡ є҆́сть . сла́ва , и҆ ны́нѣ . гдⷭ҇и
пᲂми́лꙋй , вⷤ , гдⷭ҇и бл҃гᲂслᲂвѝ . глаго́лемъ ѿпꙋ́стъ бᲂльшо́й : влⷣко мнᲂго
ми́лᲂстиве . и҆ прᲂще́нїе земно́е . =пᲂсе́мъ , п=ᲂмо́лимсѧ ѡ҆ держа́вныхъ .

=и҆ =ѿсе́лѣ пᲂкло́ны в̾ цр҃кви ѡ҆ставлѧ́ютсѧ . а҆ прихо́дныѧ и҆ ѿхо́дныѧ
пᲂкло́ны земны́ѧ в̾ цр҃кви не ѡ҆ставлѧ́ютсѧ . А҆ по кѣ́лїѧмъ пᲂкло́ны , и҆
до заꙋ́трени свѣ́тлыѧ нлⷣи .

