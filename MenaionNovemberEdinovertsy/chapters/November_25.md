=МЦⷭ҇А ТОГО́ЖЕ ВЪ К҃Є ДН҃Ь=

=и҆́же во ст҃ы́хъ ѻ҆ц҃ъ на́шихъ и҆ сщ҃енномч҃нкъ : кли́мента па́пы ри́мскагѡ ,
и҆ петра̀ а҆леѯа́ндрскагѡ . =В=е́черъ , на гдⷭ҇и возва́хъ , стихѣ́ры ,
пра́здникꙋ . гла́съ , а҃ . Д=не́сь вѣ́рнїи ликоствꙋ́емъ , во ѱалмѣ́хъ и҆
пѣ́снѣхъ гдⷭ҇ви пою́ще , и҆ чтꙋ́ще тогѡ̀ сщ҃е́ннꙋю сѣ́нь , ѡ҆дш҃евле́ныи
ковче́гъ , невмѣсти́мое сло́во вмѣсти́вшꙋ . приво́дитбосѧ гдⷭ҇ви , па́че
є҆стества̀ мла́денствꙋющи . и҆ ст҃ль вели́кїи заха́рїѧ прїе́млетъ
съ весе́лїемъ сїю̀ , ꙗ҆́кѡ бж҃їе жили́ще .= Д=не́сь цр҃кви ѡ҆дш҃евле́наѧ ,
ст҃ы́ѧ сла́вы хрⷭ҇та̀ бг҃а на́шегѡ . є҆ди́на въ жена́хъ бл҃гослове́наѧ чи́стаѧ ,
приво́дитсѧ в̾ цр҃ковь зако́ннꙋю жи́ти во ст҃ы́хъ . и҆ ра́дꙋетсѧ съ не́ю
і҆ѡаки́мъ и҆ а҆́нна дх҃омъ . и҆ дв҃ьственїи ли́цы гдⷭ҇ви пою́тъ , ѱало́мски
воспѣва́юще , и҆ чтꙋ́ще мт҃рь є҆гѡ̀ . ~Ты̀ проро́кѡмъ проповѣ́данїе , а҆пⷭ҇лѡмъ
сла́ва , и҆ мч҃нкѡмъ похвала̀ , и҆ всѣ́мъ земны́мъ ѡ҆бновле́нїе , дв҃о мт҃и
бж҃їѧ . тобо́ю бг҃ови примири́хомсѧ . тѣ́мже чте́мъ твоѐ в̾ цр҃ковь гдⷭ҇ню
вхожде́нїе . и҆ со а҆́нг҃лѡмъ всѝ пѣ́сненѡ ра́дꙋйсѧ тебѣ̀ пречи́стаѧ
вопїе́мъ , и҆́же мл҃твами твои́ми спаса́еми .

=и҆́ны , стихѣ́ры , ст҃о́мꙋ кли́ментꙋ . гла́съ , в҃ . поⷣ . є҆=гда̀ ѿ́ древа .
~Лоза̀ виногра́да живо́тнагѡ бы́лъ є҆сѝ ѻ҆́ч҃е ст҃лю . красно̀ и҆зносѧ̀
гро́здїе дх҃омъ повелѣ́ней тѝ премꙋ́дре , ка́плюще всегда̀ спасе́ное вино̀ ,
бжⷭ҇твенагѡ ра́зꙋма . и҆ веселѧ́ще всѣ́хъ бл҃гочести́выхъ срⷣца̀ , чистотꙋ̀
чтꙋ́щимъ , кли́менте бг҃оно́сне всебл҃же́нне . ~Петра̀ верхо́внагѡ оу҆чени́къ
ѻ҆́ч҃е бы́въ , на ка́мени тогѡ̀ со́здалъ є҆сѝ , ꙗ҆́кѡ ка́мень честны́и себѐ
прехва́льне . тве́рдостїю слове́съ твои́хъ , всѐ низ̾ложи́лъ є҆сѝ зда́нїе
многобо́жное . хра́мы воз̾дви́же бжⷭ҇твеныѧ , в̾ че́сть трⷪ҇цѣ , ѡ҆ не́йже
под̾виза́сѧ бл҃же́нне , и҆ свидѣ́тельства вѣне́цъ прїѧ́тъ . ~Ꙗ҆́коже
свѣтода́тельное сл҃нце ѿ за́пада воз̾сїѧ̀ ѻ҆́ч҃е , просвѣща́ѧ зе́млю заре́ю
повелѣ́ней тѝ и҆ ра́нами свѣ́тлѡ пости́же страны̀ восто́чныѧ требл҃же́нне .
за́йде оу҆мерщвѧ́емъ . и҆ восїѧ́лъ є҆сѝ кли́менте ко хрⷭ҇тꙋ̀ . и҆ та́мѡ
сꙋ́щими лꙋча́ми бога́тнѡ непреста́ннѡ , по бжⷭ҇твеномꙋ причаще́нїю
просвѣща́емь .

=сла́ва , и҆ ны́нѣ . гла́съ , и҃ . П=о ржⷭ҇твѣ̀ твое́мъ бг҃оневѣ́сто влⷣчце ,
прїи́де в̾ цр҃ковь гдⷭ҇ню воспита́тисѧ во ст҃а́ѧ ст҃ы́хъ , ꙗ҆́кѡ ѡ҆сщ҃е́нна .
тогда̀ и҆ гаврїи́лъ по́сланъ бы́сть къ тебѣ̀ всенепоро́чнѣй , пи́щꙋ ти
приноша́ше . нбⷭ҇наѧ всѧ̀ оу҆диви́шасѧ , зрѧ́ще дх҃а ст҃а́гѡ в̾ тѧ̀ все́льшасѧ .
тѣ́мже пречⷭ҇таѧ и҆ нескве́рнаѧ , ꙗ҆́же на́ нб҃сѣхъ и҆ на землѝ сла́вима , мт҃и
бж҃їѧ , спасѝ ро́дъ на́шъ .

Н=а стихо́внѣ , стⷯры , пра́здникꙋ . гла́съ , а҃ . поⷣ . н=бⷭ҇нымъ чино́мъ .=
П=ресꙋ́щественыѧ трⷪ҇цы ,꙳ є҆ди́но сꙋществѡ̀ проповѣ́даѧ всебл҃же́нне ,꙳ ꙗ҆́кѡ
несозда́ннѡ є҆ди́нство .꙳ а҆́рїѧ низ̾ложи́лъ є҆сѝ ,꙳ показа́въ на́мъ сн҃о́вне
нераздѣле́нїе ,꙳ ꙗ҆́кѡ того́же сꙋ́ща , ѻ҆ц҃ꙋ и҆ дх҃ꙋ бжⷭ҇твеномꙋ .

=сти́хъ : сщ҃е́нницы твоѝ ѡ҆блекꙋ́тсѧ в̾ пра́вдꙋ ,꙳ и҆ прпⷣбнїи твоѝ
возра́дꙋютсѧ . Г=онѧ́щихъ преста̀ оу҆бі́йственое оу҆стремле́нїе .꙳ кро́вное
проли́тїе нн҃ѣ сконча́сѧ ,꙳ ѡ҆боѧ̀ запечатлѣ̀ пе́тре мꙋ́дре .꙳ сщ҃е́ннымъ ти
свидѣ́тельствомъ .꙳ ꙗ҆́кѡ ѻ҆тро́чищꙋ мѡѷсе́ѡви ста̀ тече́нїе ,꙳ на пестротꙋ̀
сепѳо́ринꙋ дре́вле .

=сти́хъ : бл҃же́нъ мꙋ́жь боѧ́исѧ гдⷭ҇а ,꙳ въ за́повѣдехъ є҆гѡ̀ восхо́щетъ
ѕѣлѡ̀ . П=а́стырьски пожи́въ сщ҃енномч҃нче хрⷭ҇то́въ ,꙳ мч҃нческїѧ по́двиги
показа́лъ є҆сѝ до́блественѡ .꙳ є҆ди́нъ за ѡ҆боѐ вѣне́цъ прїѧ́тъ ,꙳ ѡ҆бою́дꙋ
оу҆краша́емь ,꙳ сщ҃е́нствомъ и҆ болѣ́зньми страда́нїѧ .꙳ сегѡ̀ ра́ди молѝ
спасти́сѧ на́мъ .

=сла́ва . гла́съ , д҃ . Р=ꙋко́ю бж҃їею пома́завсѧ въ ст҃льство . верхо́вномꙋ
сои҆мени́те , и҆ дѣ́лы соприча́стниче . слове́сныѧ ѻ҆́вцы є҆ѵⷢ҇а́льскими
препита́лъ є҆сѝ пи́щами , ꙗ҆́кѡ мꙋ́дръ и҆ и҆́стиненъ па́стырь . и҆ ма́ркꙋ
прїе́мникъ досто́йнѡ показа́сѧ . страстоте́рпческою кро́вїю , вѣ́рѣ тече́нїе
соверши́лъ є҆сѝ , ѡ҆́ людехъ пред̾пожира́емь , и҆ хрⷭ҇тꙋ̀ соѡ҆бразꙋ́ѧсѧ .
моли́сѧ ѡ҆ дш҃а́хъ на́шихъ .

=и҆ ны́нѣ , пра́здникꙋ . гла́съ , ѕ҃ . Д=не́сь собо́ри вѣ́рныхъ соше́дшесѧ ,
дх҃о́внѣ торжествꙋ́емъ , и҆ бг҃оѻ҆трокови́цꙋ дв҃ꙋ и҆ бцⷣꙋ , въ цр҃ковь гдⷭ҇ню
приводи́мꙋ , бл҃гоче́стнѡ восхва́лимъ . прои҆збра́ннꙋю ѿ всѣ́хъ ро́дъ ,
во ѻ҆би́телище всѣ́хъ цр҃ѧ хрⷭ҇та̀ и҆ бг҃а . дв҃ы свѣщѝ носѧ́ще пред̾и҆ди́те ,
при́снѡ дв҃ыѧ чтꙋ́ще честно́е прои҆схожде́нїе . мт҃ри печа́ль всю̀ ѿло́жше ,
ра́достнѡ спослѣ́дствꙋйте , мт҃ри бж҃їи быва́ющей . и҆ ра́дости ми́рꙋ
хода́тайцѣ , всѝ оу҆́бѡ ра́достнѣ , є҆́же ра́дꙋйсѧ со а҆́нг҃лѡмъ возопїе́мъ
ѡ҆ба́дованнѣй , при́снѡ молѧ́щейсѧ ѡ҆ дш҃а́хъ на́шихъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =тропа́рь .
гла́съ , д҃ . Б=ж҃е ѻ҆ц҃ъ на́шихъ , творѧ́и прⷭ҇нѡ с̾ на́ми по твоемꙋ̀
смотре́нїю , не ѿста́ви млⷭ҇ти твоеѧ̀ ѿ на́съ . но тѣ́хъ мл҃твами ,
в̾ смире́нїи оу҆стро́й живо́тъ на́шъ . =сла́ва , и҆ нн҃ѣ , пра́здникꙋ .
гла́съ , д҃ . Д=не́сь бл҃говоле́нїѧ бж҃їѧ проѡ҆браже́нїе , и҆ чл҃ча
спасе́нїѧ проповѣ́данїе , въ цр҃кви бж҃їи ꙗ҆́снѡ дв҃аѧ ꙗ҆влѧ́етсѧ , и҆
хрⷭ҇та̀ всѣ́мъ бл҃говѣствꙋ́етъ . то́й и҆ мы̀ велегла́снѡ возопїе́мъ ,
ра́дꙋйсѧ смотре́нїѧ зижди́телева и҆сполне́нїе .

Н=а оу҆́трени , на бг҃ъ гдⷭ҇ь , тропа́рь , пра́здникꙋ , два́жды . сла́ва ,
ст҃ы́мъ . и҆ ны́нѣ , пра́здникꙋ .=

П=о а҃ , стихоло́гїи , сѣда́ленъ . гла́съ , а҃ . П=ра́ведныхъ пло́дъ
і҆ѡаки́ма и҆ а҆́нны , прино́ситсѧ бг҃ови в̾ цр҃ковь ст҃ꙋ́ю , пло́тїю
младе́нствꙋющи пита́тельница жи́зни на́шеѧ . ю҆́же бл҃гословѝ сщ҃е́нныи
заха́рїѧ . сїю̀ всѝ ꙗ҆́кѡ мт҃рь бж҃їю вѣ́рнѡ да оу҆блажи́мъ . =сла́ва , и҆
ны́нѣ , то́йже .=

П=о в҃ , стихоло́гїи , сѣда́ленъ . гла́съ , д҃ . П=ре́жде зача́тїѧ чⷭ҇таѧ
ѡ҆ст҃и́сѧ бг҃ови , и҆ ро́ждьшисѧ на землѝ , да́ръ принесе́сѧ є҆мꙋ̀ ,
и҆сполнѧ́ющи ѻ҆те́ческое ѡ҆бѣща́нїе . въ бжⷭ҇твенѣмъ же хра́мѣ , ꙗ҆́кѡ
вои́стинꙋ бжⷭ҇твенаѧ цр҃кви , ѿ младе́нства со свѣща́ми свѣ́тлыми вдана̀
бы́вши . ꙗ҆ви́сѧ прїѧ́телище неприкоснове́номꙋ , и҆ бжⷭ҇твеномꙋ свѣ́тꙋ .
вели́ко вои́стинꙋ происхожде́нїе твоѐ є҆ди́на бг҃оневѣ́стнаѧ . =сла́ва , и҆
ны́нѣ , то́йже .=

П=о г҃ , стихоло́гїи , сѣда́ленъ . гла́съ , и҃ . Д=а ра́дꙋетсѧ дв҃дъ
пѣснопи́сецъ , и҆ да ликоствꙋ́етъ і҆ѡаки́мъ со а҆́нною , ꙗ҆́кѡ пло́дъ ст҃ы́и
ѿ ни́хъ произы́де , мр҃і́ѧ свѣтоно́снаѧ и҆ бжⷭ҇твенаѧ свѣща̀ . и҆ ра́дꙋетсѧ
входѧ́щи въ цр҃ковь . ю҆́же поѧ̀ блгⷭ҇вѝ варахїи́нъ сн҃ъ , и҆ ра́дꙋѧсѧ
взыва́ше , ра́дꙋйсѧ чꙋ́до всеми́рное .= сла́ва , и҆ ны́нѣ , то́йже .=

К=ано́нъ пра́здникꙋ , гла́съ , д҃ . со і҆рмосо́мъ , на́ ѕ҃ . і҆рмо́съ ,
по вⷤ . и҆ ст҃ы́мъ два̀ кано́на , на и҃ . кано́нъ , ст҃о́мꙋ кли́ментꙋ .
творе́нїе ѳеѡ́фаново . гла́съ , и҃ . пѣ́снь , а҃ . і҆рмо́съ . В=о́дꙋ проше́дъ ,
ꙗ҆́кѡ по́ сꙋхꙋ , и҆з̾ є҆ги́петска ѕла̀ и҆збѣжа́въ , і҆и҃льтѧнинъ вопїѧ́ше ,
и҆зба́вителю бг҃ꙋ на́шемꙋ пое́мъ .

=запѣ́въ : С=т҃ы́и сщ҃енномч҃нче кли́менте , молѝ бг҃а ѡ҆ на́съ . ~Петро́мъ
бжⷭ҇твенымъ наꙋчи́всѧ , и҆́же а҆пⷭ҇лѡмъ верхо́вныи . и҆ ѿ негѡ̀ навы́къ
бжⷭ҇твеныи ра́зꙋмъ ѻ҆́ч҃е , и҆́дольскꙋю ле́сть ѡ҆бличи́лъ є҆сѝ . ~Ло́зꙋ
бг҃онасажде́нꙋ на землѝ , плоды̀ добродѣ́тельныѧ оу҆че́ней
всебл҃гочести́выхъ , хрⷭ҇то́съ тѧ̀ пред̾лага́етъ . вои́стинꙋ сꙋ́щїи цвѣтꙋ́щь
виногра́дъ .= В=о всѧ̀ концы̀ протечѐ вои́стинꙋ , бжⷭ҇твеныхъ повелѣ́ней ,
твоѐ вѣща́нїе кли́менте мꙋ́дре . и҆ всѧ̀ просвѣтѝ трⷪ҇цꙋ бг҃осло́вити ,
во є҆ди́нствѣ бжⷭ҇тва̀ .= боⷢ҇ . С=ѐ прорече́нїѧ прⷪ҇ро́ческаѧ ѡ҆ тебѣ̀
прїѧ́ша коне́цъ вои́стинꙋ . сло́во бо без̾ сѣ́мене заче́нши бг҃ороди́тельнице ,
пло́тїю родила̀ є҆сѝ .

=и҆́нъ кано́нъ , ст҃о́мꙋ петрꙋ̀ . носѧ̀ краегране́сїе сицево̀ : восхвалѧ́ю
трибога́таго петра̀ . творе́нїе ѳеѡ́фаново . пѣ́снь , а҃ . і҆рмо́съ . П=ое́мъ
гдⷭ҇ви прове́дшемꙋ лю́ди своѧ̀ , сквозѣ̀ чермно́е мо́ре , ꙗ҆́кѡ є҆ди́нъ ,
сла́вно бо просла́висѧ .

=запѣ́в̾ : С=т҃ы́и сщ҃енномч҃нче пе́тре , молѝ бг҃а ѡ҆ на́съ . ~Во
свѣтлѣ́йшихъ селе́нїихъ житїѐ и҆мы́и , просвѣще́нїе ми пода́ждь ,
мл҃твами ти пе́тре бл҃же́нне . ~Ра́зꙋмомъ наꙋче́нъ , и҆ сщ҃е́нствомъ
оу҆краша́емь всебл҃же́нне пе́тре , хрⷭ҇то́ви принесе́сѧ кро́вїю .= О=у҆́тварь
и҆спещре́наѧ , и҆ ꙗ҆́кѡ многоцѣ́нное воз̾ложе́нїе , честнѣ́й цр҃кви ѿ́ бг҃а
дарова́сѧ бл҃же́нне .= боⷢ҇ . П=речⷭ҇таѧ бцⷣе , воплоще́нно прⷭ҇носꙋ́щное и҆
пребжⷭ҇твеное сло́во , па́че є҆стества̀ ро́ждьшꙋю пое́мъ тѧ̀ .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ воз̾носи́тесѧ . по́йте гдⷭ҇ви всѧ̀ землѧ̀ , и҆ весе́лїемъ
воспо́йте лю́дїе , ꙗ҆́кѡ просла́висѧ .

=пѣ́снь , г҃ . і҆рмо́съ . С=тра́хъ тво́й гдⷭ҇и всадѝ в̾ срⷣца̀ ра́бъ
твои́хъ , и҆ бꙋ́ди на́мъ оу҆тверже́нїе , вои́стинꙋ тѧ̀ призыва́ющимъ .
~Бога́тнѡ и҆злїѧ́сѧ дх҃о́внаѧ бл҃года́ть , въ твоѝ оу҆стнѣ̀ мꙋ́дре . є҆ю́же
всѧ̀ просвѣти́лъ є҆сѝ , бжⷭ҇твеными тѝ оу҆че́нїи , и҆ хрⷭ҇то́ви приведѐ .
~Ѻ҆гне́мъ воз̾держа́нїѧ ты̀ попали́лъ є҆сѝ , страсте́й ѻ҆гнепа́льнаѧ
оу҆стремле́нїѧ . и҆ цр҃ковь себѐ соверши́въ , дх҃а бжⷭ҇твенагѡ доблемꙋ́дрене
ѻ҆́ч҃е . ~На́ горꙋ бжⷭ҇твеныхъ добродѣ́телей воз̾ше́дъ , и҆ мра́комъ покры́всѧ
разꙋ́мнымъ , оу҆зрѣ̀ неи҆зрече́ннꙋю въ чи́стѣй дш҃и свое́й дх҃о́внꙋю зарю̀ .=
боⷢ҇ . Н=еи҆зрече́ннѡ зачала̀ є҆сѝ пречⷭ҇таѧ сп҃са и҆ гдⷭ҇а , и҆зба́вльшаго
на́съ ѿ лю́тыхъ , тѧ̀ вои́стинꙋ призыва́ющихъ .

=и҆́нъ , і҆рмо́съ . Н=ѣ́сть ст҃а ꙗ҆́кѡ гдⷭ҇ь , и҆ нѣ́сть пра́ведна ꙗ҆́коже
бг҃ъ на́шъ . є҆го́же пое́тъ всѧ̀ тва́рь , нѣ́сть бо прест҃а па́че тебѐ гдⷭ҇и .
~Взы́де є҆здѧ̀ ꙗ҆́кѡ на колесни́цѣ , твое́ю кро́вїю премꙋ́дре къ нбⷭ҇нымъ ,
и҆дѣ́же прⷣтча на́шъ хрⷭ҇то́съ взы́де , є҆ди́нъ без̾грѣ́шенъ . ~Живо́тъ
тлѣ́ющїи ѡ҆ста́вилъ є҆сѝ . и҆ живо́тъ без̾сме́ртныи ѡ҆брѣ́те бл҃же́нне ,
и҆дѣ́же вѣнцено́сецъ ликꙋ́еши , молѧ̀ спасти́сѧ дш҃а́мъ на́шимъ .= Ꙗ҆́=коже
фи́никъ процвѣтѐ бл҃гопло́дныи . ꙗ҆́кѡ ма́слина плодоро́дна ꙗ҆ви́сѧ
бг҃опрїѧ́тне во дво́рѣхъ гдⷭ҇нихъ . ꙗ҆́кѡ смѵ́рна и҆ лива́нъ , и҆ ꙗ҆́кѡ мѵ́рѡ
бл҃гово́нное .= боⷢ҇ . Ꙗ҆́=кѡ две́ри спаси́тельныѧ , и҆ ра́й кра́сныи . свѣ́тꙋ
присносꙋ́щномꙋ ѻ҆́блакъ сꙋ́щꙋ , ст҃ꙋ́ю дв҃ꙋ воспое́мъ всѝ , гл҃юще є҆́й ,
ра́дꙋисѧ .

=катава́сїѧ : П=ервовѣ́чномꙋ ѿ ѻ҆ц҃а рожде́нꙋ нетлѣ́ннѡ сн҃ꙋ , и҆
въ послѣ́днѧѧ ѿ дв҃ы , воплоще́нꙋ без̾ сѣ́мене , хрⷭ҇тꙋ̀ бг҃ꙋ возопїе́мъ ,
воз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=конда́къ , петрꙋ̀ . гла́съ , г҃ . П=равосла́вными повелѣ́нїи цр҃ковь
просвѣти́лъ є҆сѝ , заню́же и҆ пострада̀ бг҃обл҃же́нне ѻ҆́ч҃е , а҆́рїѧ
ѿстꙋ́пника ѿгна́въ . тѣ́мже ти пречестнꙋ́ю па́мѧть соверша́юще , правосла́внѡ
вопїе́мъ , ра́дꙋисѧ пе́тре ка́меню вѣ́ры . =и҆́косъ . К=ъ ди́внѣй а҆леѯандрі́и
потщи́мсѧ ше́ствовати оу҆мо́мъ , и҆ оу҆́зримъ вели́каѧ стра́ннаѧ та́мѡ
соверша́емаѧ . ка́кѡ на же́ртвꙋ себѐ пред̾лага́етъ , ꙗ҆́кѡ ѻ҆вча̀ неѕло́бивое ,
первосщ҃е́нникъ , и҆ вели́кїи побо́рникъ пе́тръ . и҆ ны́нѣ созыва́етъ на́съ
здѣ̀ , и҆ ст҃ꙋ́ю свою̀ главꙋ̀ пред̾положи́въ , ꙗ҆́коже снѣ́дь честнꙋ́ю . є҆ѧ́же
наслади́вшесѧ всѝ , правосла́внѡ возопїе́мъ , ра́дꙋисѧ пе́тре , ка́меню
вѣ́ры .

=сѣда́ленъ , петрꙋ̀ . гла́съ , и҃ . Ѿ= вы́шнѧгѡ сꙋда̀ хрⷭ҇то́ви пред̾ста́въ
ста́дꙋ , на па́жити бл҃гоживо́тныѧ наста́лъ є҆сѝ , премꙋ́дрыми тѝ
повелѣ́нїи . ѿгна́въ а҆́рїѧ ꙗ҆́кѡ во́лка некро́ткагѡ , вше́дшаго в̾ ни́хъ
без̾бо́жными оу҆че́нїи . тѣ́мже и҆ дш҃ꙋ свою̀ положѝ за ни́хъ . па́стырь
нарече́сѧ , ꙗ҆́коже речѐ гдⷭ҇ь , бжⷭ҇твеныи пе́тре бл҃же́нне . молѝ хрⷭ҇та̀
бг҃а , грѣхо́въ ѡ҆ставле́нїе дарова́ти чтꙋ́щимъ любо́вїю ст҃ꙋ́ю па́мѧть
твою̀ . =и҆́нъ , сѣда́ленъ , кли́ментꙋ . гла́съ , д҃ . В=осїѧ́въ ꙗ҆́коже сл҃нца
зарѧ̀ , и҆ блиста́еши прпⷣбне всемꙋ̀ ми́рꙋ свѣ́тлѡ , оу҆че́нїи твои́ми
бг҃огла́се кли́менте свѣтоно́сне , мч҃нкѡмъ похвало̀ . =сла́ва , и҆ нн҃ѣ .
сѣда́ленъ , пра́здникꙋ . Н=епоро́чнаѧ а҆́гница и҆ нескве́рныи черто́гъ ,
в̾ до́мъ бж҃їи бцⷣа мр҃їа́мъ с̾ весе́лїемъ в̾во́дитсѧ пресла́внѡ . ю҆́же
а҆́нг҃ли бж҃їи дароносѧ́ще вѣ́рнѡ , и҆ всѝ вѣ́рнїи оу҆бл҃жа́ютъ прⷭ҇нѡ . и҆
бл҃года́рственѡ пою́тъ є҆́й , непреста́ннѡ велегла́снѡ , на́ша сла́ва и҆
спасе́нїе ты̀ є҆сѝ пренепоро́чнаѧ .

=пѣ́снь , д҃ . і҆рмо́съ . Т=ы́ ми хрⷭ҇тѐ гдⷭ҇ь , ты́ же и҆ си́ла ми , ты́ ми
бг҃ъ , ты́ ми ра́дованїе . не ѡ҆ста́вль нѣ́дра ѻ҆́ч҃а , но ми́лостїю си на́шꙋ
нищетꙋ̀ посѣти́въ . тѣ́мъ съ проро́кѡмъ а҆вва́кꙋмомъ зовꙋ̀ , си́лѣ твое́й
сла́ва чл҃колю́бче . =Ѿ= за́пада прише́дъ бл҃же́нне к̾ восто́кꙋ , петро́ви
примѣси́сѧ а҆пⷭ҇лꙋ . и҆ тогѡ̀ бжⷭ҇твеными свѣтлостьмѝ и҆ оу҆че́нїи
просвѣща́емь , с̾ ни́мъ воз̾вѣща́ѧ спасе́ное сло́во , за́паднꙋю всю̀ протечѐ .
~Дрꙋгі́и мѡѷсе́й кли́менте мꙋ́дре бы́лъ є҆сѝ . зако́ны бжⷭ҇твеныѧ всѣ́мъ
и҆злага́ѧ , и҆ сщ҃е́ннаѧ пиша̀ оу҆че́нїѧ , и҆ цр҃ко́вное всѐ в̾чинѧ́еши
и҆сполне́нїе . ѿ сю́дꙋ законополо́жника тѧ̀ и҆ оу҆чи́телѧ всѝ и҆мꙋ́ще , вѣ́рою
чте́мъ . ~По́стническими поты̀ ѡ҆чи́стивсѧ , сщ҃еннонача́льникъ бл҃же́нне
ꙗ҆ви́сѧ . въ бл҃гоче́стнѣй вѣ́рѣ хрⷭ҇то́вѣ всѧ̀ воз̾водѧ̀ бжⷭ҇твеными тѝ
сказа́нїи . пострада́въ же зако́ннѡ . подо́бнѡ же болѣ́зни сплетѐ вѣне́цъ ,
приснопа́мѧтне .= боⷢ҇ . С=ъ бг҃омъ тѧ̀ застꙋ́пницꙋ стѧжа́хомъ . ты́ бо мт҃и
бж҃їѧ бы́сть творца̀ и҆ содѣ́телѧ , на́шъ ѻ҆́бразъ прїе́мша пренепоро́чнаѧ ,
и҆ тогѡ̀ спа́сша ѿ тлѧ̀ и҆ сме́рти . и҆ сла́вою бжⷭ҇твеною просла́вльшемꙋ .

=и҆́нъ , і҆рмо́съ . И҆=з̾ горы̀ присѣ́нныѧ сло́ве проро́къ , и҆з̾ є҆ди́ныѧ
бцⷣы хотѧ́щасѧ воплоти́ти , бг҃ови́днѡ раз̾смо́трь , и҆ со́ страхомъ
славосло́вѧши си́лꙋ твою̀ . ~Добродѣ́тельною ше́ствовавъ стезе́ю ѻ҆́ч҃е ,
пости́же ѻ҆би́тели вы́шнїѧ бг҃оно́сне . сщ҃е́нства пома́занїемъ оу҆кра́шенъ ,
и҆ мꙋче́нїѧ сїѧ́ѧ кро́вїю . ~Тꙋ́чами пото́къ твои́хъ крове́й бл҃же́нне
оу҆гаси́лъ є҆сѝ пе́щь пре́лести . и҆ гоне́нїѧ погꙋби́лъ є҆сѝ мра́къ ,
сщ҃енномч҃нче достосла́вне .= Н=о́выи пе́тръ нѣ́кїи на́мъ ꙗ҆ви́сѧ , вои́стинꙋ
а҆пⷭ҇льскими сїѧ́ѧ дарова́нїи . ст҃ль же и҆ свидѣ́тель стрⷭ҇ти , влⷣки своегѡ̀
всебога́те .= боⷢ҇ . В=сѣ́хъ до́брыхъ и҆сполне́нїе ро́ждьши . и҆спо́лни на́ша
дв҃о моле́нїѧ . грѣхо́въ на́мъ и҆збавле́нїѧ просѧ́щи . и҆ просвѣще́нїѧ , и҆
ве́лїѧ ми́лости .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прозѧ́блъ є҆сѝ , и҆з̾ горы̀ хва́льныѧ присѣ́нныѧ ча́сты прїи́де
вопло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твое́й гдⷭ҇и .

=пѣ́снь , є҃ . і҆рмо́съ . П=росвѣтѝ на́съ повелѣ́нїемъ сѝ гдⷭ҇и , и҆
мы́шцею высо́кою , твоегѡ̀ ми́ра пода́ждь на́мъ , є҆ди́не чл҃колю́бче . ~Во́
свѣтѣ за́повѣдей ходѧ̀ гдⷭ҇нихъ , ча́до вои́стинꙋ ꙗ҆ви́сѧ тогѡ̀ бл҃же́нне
нело́жное . ~Всегѡ̀ на землѝ ты̀ ѿрече́сѧ пристра́стїѧ ст҃лю , да бꙋ́дꙋщее
бл҃госла́вїе полꙋчи́ши , и҆ свѣ́тлости сла́вы хрⷭ҇то́вы . ~Мч҃нческими
оу҆кра́шенъ свѣ́тлостьми , со а҆́нг҃лы ны́нѣ пред̾стои́ши , влⷣцѣ ѡ҆ пою́щихъ
молѧ́сѧ . =боⷢ҇ . М=т҃и бж҃їѧ , вѣ́рою тѧ̀ пою́щихъ , ѿ бѣ́дъ и҆зба́ви
моли́твами си дв҃о , ꙗ҆́кѡ тѧ̀ пред̾ста́тельницꙋ свѣ́мы чⷭ҇таѧ .

=и҆́нъ , і҆рмо́съ . О=у҆́треннююще вопїе́мъ тѝ гдⷭ҇и спаси́ ны , ты́ бо
є҆сѝ бг҃ъ на́шъ , ра́звѣ бо тебѐ и҆но́гѡ незна́емъ . ~На ка́мень воз̾ше́дъ
вѣ́ры страстоте́рпче , не оу҆кло́ненъ пребы́сть во и҆скꙋше́нїихъ
сопроти́вныхъ . ~Ѻ҆рꙋ́жїемъ ѻ҆́гненымъ дх҃а ст҃а́гѡ ст҃лю , а҆́рїѧ хꙋ́льнагѡ ,
бжⷭ҇твенымъ сꙋдо́мъ закла́лъ є҆сѝ .= К=рѣ́постїю оу҆крѣплѧ́емь сла́вне
сп҃совою , вра́жїю си́лꙋ и҆ крѣ́пость попра́лъ є҆сѝ .= боⷢ҇ . Д=в҃ꙋ
по ржⷭ҇твѣ̀ пое́мъ тѧ бцⷣе . ты́ бо бг҃а сло́ва пло́тїю ми́рови родила̀ є҆сѝ .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ совѣ́та ти
а҆́нг҃ла , ми́ръ подава́юща , посла́лъ є҆сѝ на́мъ . тѣ́мъ бг҃оразꙋ́мїѧ
к̾ свѣ́тꙋ наставлѧ́еми , ѿ́ нощи оу҆́тренююще , славосло́вимъ тѧ̀ чл҃колю́бче .

=пѣ́снь , ѕ҃ . і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ моѧ̀ ,
и҆ и҆з̾ глꙋбины̀ ѕѡ́лъ воз̾веди́ мѧ молю́сѧ , к̾ тебѣ́ бо воз̾ва́хъ и҆ оу҆слы́ша
мѧ , бж҃е спасе́нїѧ моегѡ̀ . ~Ре́вностїю раз̾жже́нъ , гдⷭ҇нею любо́вїю
мꙋ́дре , и҆́дольскꙋю ле́сть ѡ҆бличи́лъ є҆сѝ крѣ́пкѡ , слове́сными
противле́нїи , и҆ чꙋде́сными ꙗ҆вле́нїи всехва́льне . ~Недрема́ннѡ соблю́дъ
ѻ҆́ко срⷣца твоегѡ̀ , на ѕло́бꙋ ника́коже воз̾дрема́въ сла́вне . бжⷭ҇твеными
восхожде́нїи вчинѧ́ѧ , добродѣ́телей к̾ верхо́вномꙋ . ~Ꙗ҆́кѡ ст҃ль че́стенъ ,
вѧза́ти и҆ рѣша́ти прегрѣше́нїѧ , вла́сть прїи́мъ ѿ сп҃са хрⷭ҇та̀ , мно́гихъ
мѝ прегрѣше́нїи до́лгъ разрѣшѝ , воз̾водѧ̀ к̾ покаѧ́нїю .= боⷢ҇ . Т=вои́ми
мольба́ми чⷭ҇таѧ , бѣ́дъ и҆ напа́стей и҆схи́ти мѧ лю́тыхъ , и҆ и҆зба́ви мѧ
молю́сѧ . ты́ бо стѣна̀ є҆сѝ неразрꙋши́ма , и҆ приста́нище и҆ покро́въ , и҆
неѡ҆бори́мое оу҆твержде́нїе .

=и҆́нъ , і҆рмо́съ . Р=и́зꙋ ми пода́ждь свѣ́тлꙋ , ѡ҆дѣѧ́исѧ свѣ́томъ ꙗ҆́кѡ
ри́зою , многомлⷭ҇тиве хрⷭ҇тѐ бж҃е на́шъ . ~Цѣломꙋ́дренѡ и҆ пра́веднѡ бг҃ови ,
ты̀ жи́тельствовавъ . коне́цъ бл҃же́нныи ѿ негѡ̀ прїе́мъ всебл҃же́нне пе́тре .
~Всесоверше́нꙋю же́ртвꙋ прїѧ́тнꙋ , себѐ прине́слъ є҆сѝ пе́тре ди́вныи ,
же́ртва тебѐ ра́ди бы́вшꙋ бг҃ꙋ .= С=лове́съ дх҃о́вныхъ и҆спо́лнисѧ . дх҃омъ
двиза́емь ѻ҆рга́нъ бы́сть , поѧ̀ бг҃огл҃иве неи҆зрече́ннаѧ .= боⷢ҇ . Є҆=ди́на
сло́вомъ пло́тїю сло́во ро́ждьшаѧ , и҆зба́ви мо́лимсѧ сѣ́тей вра́жїихъ дш҃а
на́ша .

=катава́сїѧ : О=у҆тро́ба і҆ѡ́нꙋ младе́нца невредѝ , морскі́и ѕвѣ́рь ,
і҆а́кѡва прїѧ́тъ . въ дв҃цꙋ оу҆́бѡ все́льсѧ сло́во , и҆ пло́ть прїи́мъ ,
про́йде сохранѝ неи҆стлѣ́ннꙋ . и҆́же бо непострада̀ и҆стлѣ́нїѧ , ро́ждьшꙋю
сохранѝ неврежде́ннꙋ .

=конда́къ , и҆ и҆́косъ , пра́здникꙋ .=

=пѣ́снь , з҃ . і҆рмо́съ . Д=ѣ́ти бл҃гочести́выѧ въ вавилѡ́нѣ , тѣ́лꙋ злато́мꙋ
непоклони́шасѧ , но посредѝ пе́щи пла́менны прохлажда́еми , пѣ́снь воспѣва́хꙋ
гл҃юще , бл҃гослове́нъ бг҃ъ ѻ҆ц҃ъ на́шихъ . ~Ꙗ҆́коже оу҆́тро восїѧ̀ ,
просвѣща́ѧ землѝ всѧ̀ концы̀ . и҆ но́щь преле́стнꙋю ѿгонѧ̀ бг҃огла́се ,
и҆́дольскагѡ без̾бо́жїѧ . бл҃гослове́нъ є҆сѝ вопїѧ̀ бж҃е ѻ҆ц҃ъ на́шихъ .
~Всѧ̀ спастѝ хотѧ̀ бг҃ъ , твои́ми мл҃твами прозрѣ́нїе дарова̀ сисині́ю . и҆
дш҃и и҆ тѣлесѝ ѻ҆чеса̀ ѿве́рзъ ѻ҆́ч҃е . тѣ́мже просвѣща́етсѧ бжⷭ҇твеною
ба́нею . ~Стрꙋѝ и҆сцѣле́ней то́чиши , ѿ бжⷭ҇твеныѧ тѝ ра́ки кли́менте
сла́вне . страсте́й мно́гихъ и҆збавлѧ́еши всегда̀ притека́ющихъ к̾ тебѣ̀ , и҆
пою́щихъ , бл҃гослове́нъ бг҃ъ ѻ҆ц҃ъ на́шихъ .= боⷢ҇ . П=одоба́ше без̾ сѣ́мене
воплоща́емомꙋ и҆з̾ тебѐ проитѝ дв҃о пречⷭ҇таѧ . ты́ бо возрастѐ всѣ́хъ
чи́стаѧ пребо́льши . тѣ́мже ти непреста́ннѡ зове́мъ , бл҃гослове́нъ пло́дъ
чре́ва твоегѡ̀ .

=и҆́нъ , і҆рмо́съ , то́йже . Ж=итїе́мъ бг҃олѣ́пнымъ оу҆кра́шенъ , и҆
бжⷭ҇твенымъ свѣ́томъ просвѣща́емь , нбⷭ҇ныхъ в̾ незаходи́маѧ вше́дъ веселѧ́сѧ .
и҆ вопїѧ̀ мꙋ́дре сотво́ршемꙋ , бл҃гослове́нъ бг҃ъ ѻ҆ц҃ъ на́шихъ . ~Ꙗ҆́кѡ
да свѣ́тлѡ оу҆годи́ши хрⷭ҇тꙋ̀ бг҃ꙋ бг҃обл҃же́нне , в̾ рꙋ́ки без̾зако́нныхъ себѐ
пре́далъ є҆сѝ во́лею , поѧ̀ пребога́те , бл҃гослове́нъ бг҃ъ ѻ҆ц҃ъ на́шихъ .=
В=е́сь просвѣще́нъ , сподо́бисѧ ви́дѣти хрⷭ҇та̀ своегѡ̀ , просвѣща́юща свою̀
ри́зꙋ лю́тѣ раздранꙋ̀ , и҆стка́ннꙋю свы́ше прпⷣбне , бл҃гослове́нагѡ бг҃а ѻ҆ц҃ъ
на́шихъ .= боⷢ҇ . В=сѧ̀ ꙗ҆́кѡ чи́ста прїѧ́тъ в̾ оу҆тро́бѣ свое́й сло́во
воплоща́емо . но тогѡ̀ молѝ ѡ҆чи́стити ми прегрѣше́нїи , дш҃ꙋ и҆ тѣ́ло
пречⷭ҇таѧ , к̾ тебѣ̀ чи́стою вѣ́рою прири́щꙋщагѡ .

=катава́сїѧ : Ѻ҆́=троцы во бл҃зѣ́й вѣ́рѣ воспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не оу҆боѧ́шасѧ . но посредѝ пла́мене стоѧ́ще
поѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ .

=пѣ́снь , и҃ . і҆рмо́съ . М=ꙋсикі́йскимъ ѻ҆рга́нѡмъ согласѧ́щимъ , и҆ лю́демъ
без̾числа̀ кла́нѧющимсѧ , тѣ́лꙋ сꙋ́щꙋ на моле́бнѣмъ , трїѐ ѻ҆́троцы
пѣсносло́вѧхꙋ , гдⷭ҇а по́йте , и҆ превозноси́те є҆гѡ̀ во́ вѣки . ~Оу҆чени́къ
бы́въ петро́въ , бжⷭ҇твеныѧ нра́вы тогѡ̀ подража́ѧ кли́менте страда́льче .
тѣ́мже и҆ престо́ла прїе́мникъ сѣда́лищꙋ вои́стинꙋ показа́сѧ , просвѣща́ѧ
всѧ́кꙋ тва́рь . ~Та́йнѡ ѡ҆черви́въ си оу҆стнѣ̀ , ча́шею премꙋ́дрости
кли́менте . ѿры́гнꙋ бжⷭ҇твеныхъ оу҆че́нїи пꙋчи́нꙋ потоплѧ́ющꙋ бѣсостра́шное .
дш҃а́мъ же чл҃ческимъ , и҆сточа́ющꙋ спасе́нїе . ~Ꙗ҆́кѡ пречестнꙋ́ю оу҆́тварь
цр҃кви стѧжа́вши , твоѧ̀ бжⷭ҇твенаѧ законоположе́нїѧ , ѡ҆ тебѣ̀ хва́литсѧ . и҆
всѧ̀ подвиза́етъ , твою̀ па́мѧть вѣ́рою почита́ти во всѧ̀ вѣ́ки .= боⷢ҇ .
М=р҃і́е дв҃о бцⷣе , ꙗ҆́же бг҃а сп҃са чл҃кѡмъ ро́ждьши тѣле́снѡ , спасѝ вѣ́рою
пою́щихъ твоѐ ржⷭ҇тво̀ , и҆ превозносѧ́щихъ во всѧ̀ вѣ́ки .

=и҆́нъ , і҆рмо́съ . П=роѧвле́ннагѡ на горѣ̀ ст҃ѣ́й , и҆ в̾ кꙋпинѣ̀
ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆
превозноси́те є҆гѡ̀ во́ вѣки . ~Ѡ҆держа́щїи оу҆ста́вилъ є҆сѝ недꙋ́гъ ,
а҆́рїева ѕлохꙋле́нїѧ . ѿ вѣ́рныхъ собо́рища ѿсѣ́къ и҆ ѿгна́въ , цр҃ковь
бг҃омꙋ́дре ѡ҆гради́лъ є҆сѝ . ~Первостоѧ́тель ли́ка а҆пⷭ҇льскагѡ пе́тръ
ꙗ҆ви́сѧ , бжⷭ҇твеныи верхо́вникъ . коне́цъ же мч҃нкѡмъ ты̀ бы́сть прехва́льне
пе́тре бг҃оно́сне , и҆ ст҃ль бж҃їи сщ҃енномч҃нкъ .= Н=аꙋчи́всѧ ѿ бжⷭ҇твенагѡ
в̾дохнове́нїѧ , бꙋ́дꙋщихъ ра́зꙋмꙋ бг҃огл҃иве . и҆ є҆́же ѿ землѝ проꙋвѣ́дѣвъ
своѐ преставле́нїе к̾ вы́шнимъ , гдⷭ҇ꙋ сла́вы хрⷭ҇тꙋ̀ во́ вѣки всѧ̀ .= боⷢ҇ .
И҆́=же во оу҆тро́бꙋ дв҃ыѧ все́льшасѧ , и҆ ѿ неѧ̀ стра́шнѡ и҆ па́че сло́ва ,
дре́внѧго а҆да́ма ѡ҆бно́вльша гдⷭ҇а , по́йте и҆ превозноси́те є҆гѡ̀ во́ вѣки .

=катава́сїѧ : Х=ва́лимъ бл҃гослови́мъ кланѧ́емсѧ гдⷭ҇ви , пое́мъ и҆
превозно́симъ є҆гѡ̀ во́ вѣки . ~Чꙋ́до преве́лїе , росода́вицꙋ воѡ҆бразѝ пе́щь
ѻ҆́бразомъ . ꙗ҆́же бо прїѧ́тъ не ѡ҆палѝ ю҆́ныхъ , та́коже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пою́ще возопїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превозно́ситъ є҆гѡ̀ во́ вѣки
=[покло́н̾] .=

~На ѳ҃ й пѣ́сни , честнѣ́йшꙋ непое́мъ . ~пое́мъ припѣ́въ пра́здникꙋ :=
В=елича́й дш҃е моѧ̀ , приведе́нꙋю в̾ цр҃ковь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . і҆рмо́съ , вⷤ . на ѻ҆́ба ли́ка . =и҆= на четы́рехъ стисѣ́хъ ,
пое́мъ то́йже , припѣ́въ , по вⷤ , на странꙋ̀ . =а҆= ст҃ы́мъ запѣва́емъ
на́ и҆мѧ . ~пое́мъ в̾ ко́емждо и҆́хъ кано́нѣ , по́ три тропарѧ̀ , ст҃о́мꙋ .
оу҆ бг҃оро́дичновъ же и҆́хъ пое́мъ , то́йже припѣ́въ , пра́здникꙋ .

=пѣ́снь , ѳ҃ . і҆рмо́съ . В=ои́стинꙋ бцⷣꙋ тѧ̀ и҆сповѣ́дающе , спасе́ннїи
тобо́ю дв҃це чⷭ҇таѧ , съ нбⷭ҇ными вѡ́и тѧ̀ велича́емъ . ~Тече́нїе своѐ
соверши́въ , мно́гими по́двиги . и҆ несꙋмѣ́ннѡ соблю́дъ вѣ́рꙋ хрⷭ҇то́вꙋ ,
пра́веднымъ вѣнце́мъ оу҆краси́сѧ . ~Ꙗ҆́кѡ спа́слъ є҆сѝ ѻ҆́трока дре́вле ,
оу҆держа́на въ мо́ри лѣ́тнымъ ѡ҆бхожде́нїемъ мч҃нче хрⷭ҇то́въ . си́це глꙋбины̀
грѣхо́вныѧ , и҆ менѐ спасѝ . ~Любо́вїю тѧ чтꙋ́щихъ кли́менте страстоте́рпче .
ѿ напа́стей и҆ бѣ́дъ и҆ скорбе́й спасѝ , молѧ̀ зижди́телѧ хрⷭ҇та̀ .= боⷢ҇ .
Р=а́дости моѐ срⷣце и҆спо́лни дв҃о , ꙗ҆́же ра́дости прїе́мшаѧ и҆сполне́нїе .
и҆ грѣхо́внꙋю печа́ль потреблѧ́ющи .

=и҆́нъ , і҆рмо́съ . П=роѧвле́нное на горѣ̀ законода́вцꙋ , ѻ҆гне́мъ и҆
кꙋпино́ю , ржⷭ҇тво̀ при́снѡ дв҃ыѧ . въ на́ше вѣ́рныхъ спасе́нїе , пѣ́сньми
немо́лчными велича́емъ . ~Пред̾и҆збра́ннаго сщ҃е́ннѡ ст҃льствовати , и҆
сщ҃е́нства коне́цъ бл҃госла́внѡ прїе́мша , и҆ хрⷭ҇то́вꙋ под̾ража́вша стрⷭ҇ть ,
петра̀ чꙋ́днагѡ воспое́мъ . ~Жезло́мъ оу҆крѣпле́ны си́лы гдⷭ҇ни , и҆
ст҃льствовавша , и҆ сщ҃е́ннѡ поже́ршасѧ , и҆ хрⷭ҇то́ви прене́сшасѧ же́ртва ,
петра̀ бг҃оно́снаго воспое́мъ . ~Всегѡ̀ примѣ́шена заре́ю трⷪ҇чною , и҆
свѣтосїѧ́ннагѡ є҆ѧ̀ насла́ждьшасѧ свѣ́та , и҆ на́мъ спасе́нїе просѧ́ща ,
петра̀ бг҃огла́снаго воспое́мъ .= Д=ава́еши ѡ҆би́льнѡ дш҃и мое́й спасе́нїе .
ꙗ҆́кѡ первосщ҃е́нникъ бо и҆́маши вла́сть , вѧза́ти и҆ разрѣша́ти прегрѣше́нїѧ
вины̀ , твои́ми застꙋпле́нїи сщ҃е́ннѣйшїи .= боⷢ҇ . Т=ы̀ є҆сѝ бцⷣе ѻ҆рꙋ́жїе
на́ше и҆ стѣна̀ . ты̀ є҆сѝ застꙋпле́нїе к̾ тебѣ̀ прибѣга́ющимъ . тебѐ и҆ нн҃ѣ
на мл҃твꙋ под̾виза́емъ , да и҆зба́вимсѧ ѿ вра́гъ на́шихъ .

=катава́сїѧ : Т=а́инство стра́нно ви́жꙋ , и҆ пресла́вно . не́бо сꙋ́щꙋ
пеще́рꙋ , прⷭ҇то́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ ни́хъ же
воз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .

=задосто́йнѡ : В=елича́й дш҃е моѧ̀ , приведе́нꙋю в̾ цр҃ковь гдⷭ҇ню , и҆
блгⷭ҇ве́нꙋю рꙋка́ма і҆єре́ѡвыма .= Ꙗ҆́=кѡ ѡ҆ дш҃е́внѣмъ бж҃їи кїѡ́тѣ ,
да неко́снетсѧ ника́коже рꙋка̀ невѣ́рныхъ . оу҆ста́ же вѣ́рныхъ бцⷣѣ немо́лчнѡ ,
гла́съ а҆́нг҃лѡвъ воспѣва́ютъ , ра́достїю вопїю́ще , ра́дꙋйсѧ ѡ҆бра́дованнаѧ
гдⷭ҇ь с̾ тобо́ю . =покло́н̾ до землѝ .=

=свѣти́ленъ . Н=ы́нѣ бл҃гонаро́читъ ꙗ҆ви́сѧ на́мъ де́нь . и҆мꙋ́щи сщ҃е́нныхъ
прїе́мникъ , сщ҃е́нныхъ а҆пⷭ҇лъ , петра̀ кꙋ́пнѡ и҆ кли́мента . проповѣ́дники
вѣ́рѣ , и҆ непобѣди́мыѧ мч҃нки . и҆́хже моле́бнꙋю па́мѧть , вѣ́рнѡ соверша́емъ
всѝ . =сла́ва , и҆ ны́нѣ , пра́здникꙋ . Ю҆́=же дре́вле провозвѣстѝ
проро́ческїи собо́ръ , рꙋ́чкꙋ , и҆ же́злъ , и҆ скрижа́ль , и҆ несѣко́мꙋю
го́рꙋ , мр҃і́ю бг҃оѻ҆трокови́цꙋ вѣ́рнѡ восхва́лимъ . дне́сь бо вво́дитсѧ
во ст҃а́ѧ ст҃ы́хъ , воспита́тисѧ гдⷭ҇ви .

Н=а хвали́тѣхъ , стихѣ́ры , на д҃ . гла́съ , є҃ . поⷣ . р=а́дꙋйсѧ
живоно́сныи .= Р=а́дꙋисѧ свѣтоза́рное и҆ кра́сное бжⷭ҇твенагѡ дх҃а мꙋ́дре
ѡ҆би́телище . лоза̀ мꙋ́жества та́йнѡ бы́вши , бл҃гопло́дна всебл҃же́нне , и҆
гобзꙋ́ющаѧ . и҆з̾ неѧ́же и҆ска́па оу҆че́нїе спаси́тельное . мсто̀ , напоѧ́ющее
и҆ веселѧ́щее срⷣца̀ всегда̀ чтꙋ́щихъ тѧ̀ всебога́те . мч҃нче непобѣди́мыи .
нбⷭ҇ныи чл҃че . цр҃ко́вныи сто́лпе . бл҃гочести́вымъ оу҆твержде́нїе . хрⷭ҇та̀
молѝ , посла́ти дш҃а́мъ на́шимъ ве́лїю млⷭ҇ть . ~Ра́дꙋисѧ бг҃осло́вїѧ
скрижа́ли . неи҆зрече́нныхъ сказа́тель писа́нїи . ра́зꙋмъ та́йныи цр҃кви
крѣ́пкїи сто́лпъ , и҆ ѡ҆снова́нїе непоколеби́мое . пра́вило и҆звѣ́стнѣйшее .
та́йнѡ писа́тель мꙋ́дрѣйшїи . бг҃огл҃ивыи ꙗ҆зы́къ , всѧ́кꙋ є҆́ресь
ѿсѣка́ющь , ꙗ҆́коже ме́чь ѡ҆бою́дꙋ ѻ҆́стръ . ѻ҆рга́нъ сладковѣща́нныи , оу҆́мъ
нбⷭ҇ныи , кли́менте всебл҃же́нне . сщ҃еннострада́льцемъ ѡ҆снова́нїе и҆
оу҆крѣпле́нїе . хрⷭ҇та̀ молѝ , посла́ти дш҃а́мъ на́шимъ ве́лїю млⷭ҇ть .

=и҆́ны , стⷯры , петрꙋ̀ . гла́съ , и҆ подо́бенъ , то́йже . И҆=мѣ́ѧ
бл҃гочести́вое помышле́нїе , над̾ стрⷭ҇тьмѝ самоде́ржца . претерпѣ̀ неꙋкло́ннѡ
мече́мъ го́рькꙋю кончи́нꙋ , и҆ сме́рть всебл҃же́нне . и҆́мже бжⷭ҇твенагѡ
бл҃же́нства полꙋчѝ , и҆ сла́дкагѡ сп҃сова прича́стїѧ , и҆ красоты̀
наслади́тисѧ сподо́би . пе́тре бл҃же́нне ка́меню вѣ́ры . коне́цъ бжⷭ҇твеныхъ
мч҃нкъ . ст҃лемъ оу҆добре́нїе хрⷭ҇та̀ молѝ , посла́ти дш҃а́мъ на́шимъ ве́лїю
млⷭ҇ть . ~Свѣтѧ́сѧ сщ҃е́нною ѻ҆де́жею , и҆ мꙋче́нїѧ вѣнце́мъ оу҆краша́емь ,
пред̾ста̀ хрⷭ҇то́ви всѣ́хъ сщ҃еннонача́льникꙋ и҆ бг҃ꙋ , и҆ ꙗ҆́вльшꙋсѧ
первомч҃нкꙋ , сꙋгꙋ́бое прїе́мъ ѿ негѡ̀ воздаѧ́нїе . є҆го́же и҆сповѣ́да ѻ҆ц҃ꙋ
є҆диносꙋ́щна , и҆ собезнача́льна ро́ждьшемꙋ , и҆ сопресто́льна . а҆́рїѧ
ѕлои҆мени́тагѡ ѿсѣ́къ всебога́те , и҆ и҆зве́рже ѿ ню́дъ вѣ́рнагѡ собо́рища .
тогѡ̀ ны́нѣ молѝ дарова́ти ми́рови ве́лїю млⷭ҇ть .

=сла́ва , и҆ ны́нѣ , пра́здникꙋ . гла́съ , д҃ . Д=не́сь бг҃овмѣсти́маѧ цр҃ковь
бцⷣа , въ цр҃ковь бж҃їю приво́дитсѧ , и҆ заха́рїѧ тꙋ̀ под̾є́млетъ . дне́сь
ст҃а́ѧ ст҃ы́хъ ра́дꙋетсѧ , и҆ ли́къ а҆́нг҃льскїи та́йнѡ торжествꙋ́етъ .
с̾ ни́ми же и҆ мы̀ пра́з̾днꙋюще дне́сь , съ гаврїи́ломъ возопїе́мъ , ра́дꙋисѧ
ѡ҆бра́дованнаѧ гдⷭ҇ь с̾ тобо́ю , и҆мѣ́ѧи ве́лїю млⷭ҇ть .

Н=а стихо́внѣ , стихѣ́ры . гла́съ , а҃ . поⷣ . н=бⷭ҇нымъ чино́мъ .=
С=вѣщено́сицы дв҃ы ,꙳ при́снѡ дв҃ꙋю свѣ́тлѡ провожда́юще ,꙳ проро́чествꙋютъ
вои́стинꙋ дх҃омъ бꙋ́дꙋщее .꙳ хра́мъ бо бж҃їи бцⷣа сꙋ́щи ,꙳ в̾ цр҃ковь
со сла́вою дв҃ьственою ,꙳ младе́нствꙋющи в̾во́дитсѧ .

=сти́хъ : приведꙋ́тсѧ цр҃ю дв҃ы въ слѣ́дъ є҆ѧ̀ ,꙳ бли́жнѧѧ є҆ѧ̀ приведꙋ́тсѧ
тебѣ̀ . Ѡ҆=бѣща́нїѧ ст҃а́гѡ пло́дъ сла́вныи ,꙳ бцⷣа вои́стинꙋ ꙗ҆ви́сѧ
ми́рови ,꙳ ꙗ҆́кѡ всѣ́хъ вы́шшаѧ .꙳ ꙗ҆́же бл҃гоче́стнѡ приводи́ма въ цр҃ковь
бж҃їю ,꙳ моли́твꙋ ро́ждьшихъ и҆сполнѧ́ющи ,꙳ соблюда́ема бжⷭ҇твенымъ дх҃омъ .

=сти́хъ : приведꙋ́тсѧ въ весе́лїе и҆ ра́дость ,꙳ в̾ведꙋ́тсѧ в̾ цр҃ковь
цр҃е́вꙋ . Н=бⷭ҇нымъ воспитѣ́на дв҃о хлѣ́бомъ ,꙳ въ цр҃кви гдⷭ҇ни вѣ́рнѡ ,꙳
породѝ ми́рови живота̀ хлѣ́бъ сло́во .꙳ ꙗ҆́кѡ хра́мъ и҆збра́нныи и҆
пренепоро́чныи ,꙳ пред̾ѡ҆брꙋчи́сѧ дх҃омъ та́йнѡ ,꙳ ѡ҆брꙋчена̀ бг҃ꙋ и҆ ѻ҆ц҃ꙋ .

=сла́ва , и҆ ны́нѣ . гла́съ , в҃ . Д=не́сь в̾ цр҃ковь в̾во́дитсѧ
всенепоро́чнаѧ дв҃аѧ , во ѻ҆би́телище всѣ́хъ цр҃ѧ и҆ бг҃а , и҆ всеѧ̀ жи́зни
на́шеѧ пита́телѧ . дне́сь честнѣ́йша ст҃ы́нѧ , ꙗ҆́кѡ трилѣ́тствꙋющаѧ ю҆́ница ,
во ст҃а́ѧ ст҃ы́хъ в̾во́дитсѧ . то́й возопїе́мъ ꙗ҆́кѡ а҆́нг҃лъ , ра́дꙋисѧ
є҆ди́на в̾ жена́хъ бл҃гослове́наѧ .

Н=а литꙋргі́и , б=л҃же́нна , пра́здникꙋ , на и҃ . пѣ́снь , и҃ ѧ , и҆ пѣ́снь ,
ѳ҃ ѧ .

~по вхо́дѣ тропа́рь пра́здникꙋ , и҆ ст҃ы́мъ . сла́ва , конда́къ , ст҃ы́мъ . и҆
ны́нѣ , пра́здникꙋ .

=проки́мен̾ , пѣ́снь бцⷣы . в=ели́читъ дш҃а моѧ̀ гдⷭ҇а , и҆ воз̾ра́довасѧ дх҃ъ
мо́й ѡ҆́ бз҃ѣ сп҃сѣ мое́мъ . =сти́хъ . ꙗ҆́=кѡ призрѣ̀ на смире́нїе рабы̀
своеѧ̀ , се́бо ѿ ны́нѣ бл҃жа́тъ мѧ всѝ ро́ди . =дрꙋгі́и , ч=естна̀ пре́д̾
гдⷭ҇емъ сме́рть прпⷣбныхъ є҆гѡ̀ . =а҆пⷭ҇лъ , к=ъ є҆вре́ѡмъ . зача́ло , т҃к .
=дрꙋгі́и , а҆пⷭ҇лъ , к=ъ филипписі́омъ . заⷱ҇ , см҃ѕ .= а҆ллилꙋ́їѧ . с=лы́ши
дщѝ и҆ ви́ждь , и҆ приклонѝ оу҆́хо твоѐ . =сти́хъ . п=риведꙋ́тсѧ цр҃ю дв҃ы
в̾ слѣ́дъ є҆ѧ̀ , бли́жнѧѧ є҆ѧ̀ приведꙋ́тсѧ тебѣ̀ . =сти́хъ . і҆=єре́и твоѝ
ѡ҆блекꙋ́тсѧ в̾ пра́вдꙋ , и҆ прпⷣбнїи твоѝ воз̾ра́дꙋютсѧ . =є҆ѵⷢ҇а́лїе , ѿ=
лꙋкѝ . заⷱ҇ , н҃д . =и҆ є҆ѵⷢ҇а́лїе , ѿ= матѳе́ѧ . заⷱ҇ , а҃і . =прича́стен̾ .
ч=а́шꙋ спасе́нїѧ прїимꙋ̀ , и҆ и҆́мѧ гдⷭ҇не призовꙋ̀ . =дрꙋгі́и , в=ъ па́мѧть
вѣ́чнꙋю бꙋ́детъ пра́ведникъ .

П=одоба́етъ вѣ́дати , ꙗ҆́кѡ а҆́ще слꙋчи́тсѧ ѿда́нїе пра́здника в̾веде́нїѧ
пречⷭ҇тыѧ бцⷣы в̾ недѣ́лю . ѡ҆ставлѧ́етсѧ вослѣ́дованїе ст҃а́гѡ петра̀ . и҆
пое́тсѧ є҆гда̀ хо́щетъ цр҃кви нача́льникъ . В=ъ сꙋбо́тꙋ на ма́лѣй вече́рни ,
стихѣ́ры воскрⷭ҇ны , и҆ бцⷣы по ѻ҆бы́чаю . тропа́рь воскрⷭ҇нъ , и҆ пра́здникꙋ .

~На вели́цѣй вече́рни , по а҃ каѳи́смѣ , на гдⷭ҇и возва́хъ , стихѣ́ры ,
воскрⷭ҇ны , д҃ . и҆ пра́здникꙋ , г҃ , =гла́съ , а҃ . д=не́сь вѣ́рнїи
ликоствꙋ́емъ . и҆ ст҃о́мꙋ кли́ментꙋ , г҃ . сла́ва , пра́здникꙋ , =гла́съ , и҃ .
п=о ржⷭ҇твѣ̀ твое́мъ . и҆ ны́нѣ , боⷢ҇ , пе́рвыи , настоѧ́щемꙋ гла́сꙋ .
вы́ходъ . проки́менъ дню̀ . на литі́и , стихѣ́ра хра́мꙋ . стихѣ́ры пра́здникꙋ .
сла́ва , пра́здникꙋ . =гла́съ , є҃ . в=осїѧ̀ де́нь ра́достенъ .= =и҆ ны́нѣ .=
гла́съ , и҃ . д=в҃дъ провоз̾глаша́ше . на стихо́внѣ , стихѣ́ры , воскрⷭ҇ны .
сла́ва , и҆ ны́нѣ , пра́здникꙋ . =гла́съ , ѕ҃ . д=не́сь собо́ри вѣ́рныхъ .
на бл҃гослове́нїе хлѣ́бѡмъ , ~бцⷣе дв҃о ра́дꙋисѧ , три́жды . =а҆= и҆дѣ́же
все́нощное небыва́етъ , гл҃емъ , тропа́рь воскрⷭ҇нъ .

=сла́ва , тропа́рь кли́ментꙋ . гла́съ , д҃ . И҆́=же ѿ бг҃а чꙋдодѣ́йствы ,
пресла́внѡ оу҆дивлѧ́ѧ вселе́нныѧ концы̀ ми́ра сщ҃е́нныи страда́льче . па́че бо
є҆стества̀ мо́рю соста́вы вода́мъ содѣва́еши раздѣле́нїе , в̾ честнѣ́й па́мѧти
твое́й , всегда̀ притека́ющимъ оу҆се́рднѡ , въ бг҃озда́ннꙋю ти цр҃ковь
къ чꙋде́снымъ моще́мъ , и҆ по всенаро́дномъ хожде́нїи , мо́ре во є҆ди́но
тече́нїе чꙋдодѣ́тельнѣ творѧ̀ кли́менте преди́вный , молѝ хрⷭ҇та̀ бг҃а
спасти́сѧ дш҃а́мъ на́шимъ . =и҆ ны́нѣ , пра́здникꙋ .=

~На оу҆́трени , на бг҃ъ гдⷭ҇ь , тропа́рь воскрⷭ҇нъ , двⷤа . сла́ва ,
кли́ментꙋ . и҆ ны́нѣ , пра́здникꙋ . ~по а҃ , стихоло́гїи , сѣда́ленъ ,
воскрⷭ҇нъ . сла́ва , и҆ нн҃ѣ , боⷢ҇ , настоѧ́щагѡ гла́са . ~по в҃ ,
стихоло́гїи , сѣда́ленъ , воскрⷭ҇нъ . сла́ва , и҆ нн҃ѣ , боⷢ҇ , є҆гѡ̀ .
~понепоро́чнахъ , тропарѝ и҆́хъ . є҆ктенїѧ̀ . ѵ҆пако́й , гла́сꙋ . степе́нна
гла́сꙋ . проки́менъ . всѧ́ко дыха́нїе . є҆ѵⷢ҇а́лїе , воскрⷭ҇но . воскрⷭ҇нїе
хрⷭ҇то́во . ѱало́мъ , н҃ . стихѣ́ра , воскрⷭ҇на .

~Кано́нъ , воскрⷭ҇нъ , со і҆рмосо́мъ , на д҃ . и҆ бцⷣѣ , на́ в҃ . и҆
пра́здникꙋ , гла́съ , д҃ , на д҃ . и҆ ст҃о́мꙋ кли́ментꙋ , на д҃ . =катава́сїѧ :
х=рⷭ҇то́съ ражда́етсѧ .

~по г҃ пѣ́сни , конда́къ , и҆ и҆́косъ , пра́здникꙋ . =конда́къ , кли́ментꙋ .
гла́съ , в҃ . Б=жⷭ҇твенагѡ виногра́да , ꙗ҆́кѡ сщ҃енноѡ҆дѣ́ѧнна лоза̀ всѣ́мъ
ꙗ҆ви́сѧ , ка́плющи сла́дость премꙋ́дрости . и҆ мл҃твами твои́ми всече́стне ,
да тѝ и҆сткꙋ̀ ꙗ҆́кѡ багрѧни́цꙋ пѣ́снь мы́сленꙋю , кли́менте ст҃е , спасѝ рабы̀
своѧ̀ . =и҆= сѣда́ленъ , є҆мꙋ̀ . сла́ва , и҆ ны́нѣ , пра́здникꙋ . ~по
ѕ҃ пѣ́сни , конда́къ , и҆ и҆́косъ , воскрⷭ҇нъ . ~на ѳ҃ пѣ́сни , пое́мъ ,
честнѣ́йшꙋ . свѣти́ленъ , воскрⷭ҇нъ . сла́ва , ст҃о́мꙋ . и҆ ны́нѣ ,
пра́здникꙋ . ~На хвали́тѣхъ , стихѣ́ры воскрⷭ҇ны , д҃ . и҆ пра́здникꙋ
со сла́внымъ , на д҃ , со стихѝ пра́здничными . сла́ва , стⷯра ,
є҆ѵⷢ҇а́льскаѧ . и҆ ны́нѣ , гла́съ , в҃ . ~пребл҃гослове́нна є҆сѝ бцⷣѣ .
~Славосло́вїе вели́кое . тропа́рь , воскрⷭ҇нъ то́чїю . є҆ктенїѝ , и҆
ѿпꙋ́стъ . =и҆ =ча́съ , а҃ . =на а҃ мъ часѣ̀ := тропа́рь , воскрⷭ҇нъ . сла́ва ,
пра́здникꙋ . конда́къ , воскрⷭ҇нъ . =и҆= коне́чныи ѿпꙋ́стъ .

=на г҃ мъ часѣ̀ := тропа́рь , воскрⷭ҇нъ . сла́ва , ст҃о́мꙋ . конда́къ ,
пра́здникꙋ .

=на ѕ҃ мъ часѣ̀ := тропа́рь , воскрⷭ҇нъ . сла́ва , пра́здникꙋ . конда́къ ,
воскрⷭ҇нъ .

=на ѳ҃ мъ часѣ̀ := тропа́рь , воскрⷭ҇нъ . сла́ва , ст҃о́мꙋ . конда́къ ,
пра́здникꙋ .

Н=а литꙋргі́и , б=л҃же́нна , гла́сꙋ , на́ ѕ҃ . и҆ пра́здникꙋ , пѣ́снь , ѳ҃ ѧ ,
д҃ гѡ гла́са , на д҃ .

П=о вхо́дѣ : т=ропа́рь , воскрⷭ҇нъ , и҆ пра́здникꙋ , и҆ ст҃о́мꙋ . ~конда́къ ,
воскрⷭ҇нъ . сла́ва , ст҃о́мꙋ . и҆ ны́нѣ , пра́здникꙋ . ~Проки́менъ , а҆пⷭ҇лъ ,
а҆ллилꙋ́їѧ , и҆ є҆ѵⷢ҇а́лїе , гла́сꙋ и҆ пра́здникꙋ . =прича́стенъ . х=вали́те
гдⷭ҇а с̾ небе́съ .= дрꙋгі́и , ч=а́шꙋ спасе́нїѧ прїимꙋ̀ , и҆ и҆́мѧ гдⷭ҇не
призовꙋ̀ .



