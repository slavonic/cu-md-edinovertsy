В=ъ сре́дꙋ , ве́черъ . на гдⷭ҇и вᲂзва́хъ , стⷯры , ст҃ы́мъ а҆пⷭ҇лѡмъ .
гла́съ , ѕ҃ . поⷣ . в̾ =тре́тїи де́нь . з=апѣ́въ : ꙗ҆́кѡ ѿ тебѐ ѡ҆чище́нїе
є҆́сть . В=ели́кимъ та́йнамъ бж҃їимъ ,꙳ слꙋжи́телїе бы́сте бг҃ᲂсло́вцы ,꙳ и҆
бг҃ᲂви́дцы ᲂу҆ченицы̀ ,꙳ и҆ бл҃гᲂда́ть и҆сцѣле́нїемъ прїѧ́сте ,꙳ и҆ всѣ́мъ
чл҃кѡмъ ꙳ бᲂлѣ́зни и҆сцѣлѧ́ете .

=ᲂу҆пᲂва̀ дш҃а мᲂѧ̀ на́ гдⷭ҇а . В=ели́кᲂе прибѣ́жище ,꙳ и҆ пᲂкро́въ дш҃а́мъ
на́шимъ ,꙳ дꙋхѡ́въ лю́тыхъ прᲂгна́нїе ,꙳ вы̀ є҆стѐ бг҃ᲂви́дцы ꙳ а҆пⷭ҇ли
гдⷭ҇ни ,꙳ тѣ́мже ва́съ прⷭ҇нѡ пᲂчита́емъ .

=да ᲂу҆пᲂва́етъ і҆и҃ль на́ гдⷭ҇а . Ѿ= всѧ́кᲂгѡ ѡ҆б̾стᲂѧ́нїѧ ,꙳ и҆ врежде́нїѧ
бѣсо́вскагѡ ,꙳ и҆ прегрѣше́нїи ,꙳ и҆ ѕла́гѡ плѣне́нїѧ ,꙳ и҆зба́вите и҆́же
вѣ́рᲂю ва́съ вᲂсхвалѧ́ющихъ ,꙳ бжⷭ҇твенїи а҆пⷭ҇ли бл҃же́ннїи .

=та́же , в̾ минѣ́и , с=тⷯры , ~ст҃о́мꙋ . ~а҆́ще ли нѣ́сть минѣ́и . =и҆́ны ,
стихѣ́ры , ст҃о́мꙋ и҆ вели́кᲂмꙋ чꙋдᲂтво́рцꙋ нико́лѣ . гла́съ , и҆ поⷣ ,
то́йже . =з=апѣ́въ : ѿ всѣ́хъ без̾зако́нїи є҆гѡ̀ . Н=ико́лае бл҃же́нне ,꙳
припа́дающа мѧ ᲂу҆ще́дри ,꙳ мᲂлю́тисѧ мꙋ́дре ,꙳ и҆ ѻ҆́чи прᲂсвѣтѝ дш҃и мᲂеѧ̀ ,꙳
да чи́стѣ ви́жꙋ ,꙳ свѣтᲂда́вца ще́драго .

=пᲂхвали́те є҆гѡ̀ всѝ лю́дїе . В=ра́гъ и҆́щꙋщихъ мѧ ѡ҆ѕло́бити ,꙳
и҆зба́ви мѧ ст҃е ,꙳ дерзнᲂве́нїе къ бг҃ꙋ ꙳ и҆мы́и ст҃лю ꙳ нико́лае блаже́нне ,꙳
и҆ ѿ мꙋ́жъ крᲂве́й спаси́ мѧ .

=и҆ и҆́стина гдⷭ҇нѧ пребыва́етъ во́ вѣки . П=риста́нище небꙋ́рнᲂе ,꙳ и҆ стѣ́нꙋ
неѡ҆бᲂри́мꙋю ст҃лю ,꙳ стѧжа́вше тѧ вѣ́рнїи ,꙳ и҆ сто́лпъ крѣ́пᲂсти ,꙳ и҆ две́рь
пᲂкаѧ́нїѧ ,꙳ и҆ наста́вника дш҃а́мъ на́шимъ и҆ забра́ло .

=сла́ва , и҆ ны́нѣ , боⷢ҇ . З=ави́дѧ сᲂпрᲂти́вникъ лꙋка́выи , ста́дꙋ твᲂемꙋ̀
пречⷭ҇таѧ , всегда̀ бо́ретъ , хᲂтѧ̀ себѣ̀ снѣ́дь сᲂтвᲂри́ти , но ты̀ бцⷣе
и҆зба́ви на́съ ѿ тᲂгѡ̀ вре́да .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стихѣ́ры , ст҃ы́мъ а҆пⷭ҇лѡмъ . гла́съ , ѕ҃ .
Б=ж҃е , а҆пⷭ҇ли спᲂстиго́ша и҆нᲂгда̀ ᲂу҆́бѡ сѣ́тьми глꙋбинꙋ̀ мᲂрскꙋ́ю ,
и҆нᲂгда́ же высᲂтꙋ̀ црⷭ҇твїѧ ᲂу҆че́нїи ра́ди . ѻ҆́во ᲂу҆́бѡ хꙋдо́жествᲂмъ
не пᲂсти́жимꙋю глꙋбинꙋ̀ и҆спыта́ша , ѻ҆́вᲂже вѣ́рᲂю не ѡ҆пи́саннагѡ ти нѣ́дра
дᲂстиго́ша , и҆ ми́рᲂви прᲂпᲂвѣ́даша без̾лѣ́тнаго твᲂегѡ̀ сн҃а . тѣ́хъ мл҃твами
пᲂми́лꙋй на́съ .

=сти́хъ : к̾ тебѣ̀ вᲂз̾ведо́хъ ѻ҆́чи мᲂѝ . И҆=нᲂгда̀ ᲂу҆ченицы̀ твᲂѝ хрⷭ҇тѐ
в̾ кᲂраблѝ ѡ҆бꙋрева́еми вᲂпїѧ́хꙋ , ᲂу҆чи́телю спаси́ ны пᲂгиба́емъ . и҆ ны́нѣ
мы̀ вᲂпїе́мъ , чл҃кᲂлю́бче сп҃се на́шъ , и҆зба́ви на́съ ѿ бѣ́дъ на́шихъ
мо́лимсѧ .

=сти́хъ : пᲂми́лꙋй на́съ гдⷭ҇и . мⷱ҇ꙋ . К=рⷭ҇тъ тво́й гдⷭ҇и , мч҃нкѡмъ
бы́сть ѻ҆рꙋ́жїе непᲂбѣди́мᲂе . ви́дѣша бо пред̾лежа́щꙋю сме́рть , и҆ предѝ
зрѧ́ще бꙋ́дꙋщꙋю жи́знь , ᲂу҆пᲂва́нїемъ , є҆́же на тѧ̀ ᲂу҆крѣплѧ́хꙋсѧ . тѣ́хъ
мл҃твами пᲂми́лꙋй на́съ .

=сла́ва , и҆ нн҃ѣ , боⷢ҇ . Ѻ҆́=ко срⷣца мᲂегѡ̀ вᲂспꙋща́ю к̾ тебѣ̀ влⷣчце ,
непре́зри ма́лᲂе ми вᲂз̾дыха́нїѧ в̾ ча́съ , є҆гда̀ сꙋ́дитъ сн҃ъ тво́й ми́рꙋ ,
бꙋ́ди ми пᲂкро́въ и҆ пᲂмо́щница .

=таⷤ , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . =во́ =гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ сре́дꙋ , на па́вечерницѣ . кано́нъ , прест҃ѣ́й бцⷣѣ . і҆ѡа́нна
є҆рмᲂна́ха . є҆мꙋ́же краегране́сїе прест҃а́ѧ прїимѝ і҆ѡа́нна рыда́нїе .
гла́съ , ѕ҃ . пѣ́снь , а҃ . і҆рмо́съ .= ~Пᲂмо́щникъ и҆ пᲂкрᲂви́тель , бы́сть
мнѣ̀ во спасе́нїе . се́й ми є҆́сть бг҃ъ , и҆ прᲂсла́влю и҆̀ , бг҃ъ ѻ҆ц҃а
мᲂегѡ̀ , и҆ вᲂзнесꙋ̀ и҆̀ , сла́вно бо прᲂсла́висѧ . =запѣ́въ : прест҃а́ѧ гжⷭ҇е
бцⷣе спасѝ на́съ . К=а́кѡ пристꙋплю̀ к̾ тебѣ̀ чⷭ҇таѧ , ѿча́ѧнъ ѡ҆каѧ́нныи
а҆́зъ , ве́сь стра́стенъ нечистᲂта́ми бы́въ . но ᲂу҆ще́дривши спасѝ ѡ҆каѧ́ннꙋю
мᲂю̀ дш҃ꙋ бг҃ᲂрᲂди́тельнице пречⷭ҇таѧ . ~Вᲂста́вши смире́ннаѧ дш҃е , ѿ глꙋбины̀
без̾че́стїѧ , вᲂзᲂпѝ те́плѣ к̾ є҆ди́нᲂй чⷭ҇тѣй , пᲂми́лꙋй ѻ҆трᲂкᲂви́це
пренепᲂро́чнаѧ чⷭ҇таѧ , и҆ страсте́й мѧ и҆зба́ви . =сла́ва . Б=ꙋ́рею напа́стей
пᲂтᲂпле́нъ бы́хъ грѣхѝ , прᲂстри́ ми ны́нѣ по́мᲂщи рꙋ́кꙋ чи́стаѧ , и҆ и҆зба́ви
без̾че́стїѧ страсте́й , ꙗ҆́кѡ да при́снѡ сла́влю тѧ̀ . =и҆ ны́нѣ . Г=рѣха̀
лю́тыѧ бꙋ́ри и҆зба́ви мѧ бг҃ᲂрᲂди́тельнице , ве́сь скве́рненъ ѿ неѧ̀ бы́въ .
тѣ́мже ти притека́ю , ѡ҆блегчи́ ми ны́нѣ тѧгᲂтꙋ̀ прегрѣше́нїи мᲂи́хъ .

=пѣ́снь , г҃ . і҆рмо́съ .= ~Оу҆твердѝ гдⷭ҇и на ка́мени за́пᲂвѣдей ти ,
пᲂдви́гшеесѧ срⷣце мᲂѐ , ꙗ҆́кѡ є҆ди́нъ ст҃ъ є҆сѝ и҆ пра́веденъ .
~Сᲂстарѣ́вшасѧ стрⷭ҇тьмѝ без̾че́стными грѣха̀ , мла́да сᲂтвᲂри́ мѧ
пренепᲂро́чнаѧ , сᲂꙋ́зы прегрѣше́нїи ѡ҆блегча́ющи . ~Бре́нїѧ мѧ ѡ҆чи́сти , и҆
ти́ны грѣхо́вныѧ , и҆ хра́мъ мѧ бжⷭ҇твеныи сᲂтвᲂрѝ бцⷣе , и҆́же чи́стѣ к̾ тебѣ̀
прибѣга́ющаго . =сла́ва . В=ᲂзни́кни ѡ҆каѧ́ннаѧ дш҃е , ѿ сна̀ ᲂу҆ны́нїѧ ,
ѻ҆чи́ма же вᲂз̾зрѝ , къ є҆ди́нѣй спаса́ющей тѧ ѻ҆трᲂкᲂви́цѣ ,
бг҃ᲂневѣ́стнѣй . =и҆ нн҃ѣ . П=рихᲂжꙋ̀ влⷣчце , ѿча́ѧнъ , и҆ сᲂкрꙋше́нъ . и҆
к̾ мл҃твѣ твᲂе́й те́плѣй прибѣга́ю , спаси́ мѧ чи́стаѧ раба̀ твᲂегѡ̀ .

=пѣ́снь , д҃ . і҆рмо́съ .= ~Оу҆слы́шавъ же прᲂро́къ прихо́дъ тво́й гдⷭ҇и , и҆
ᲂу҆бᲂѧ́хсѧ , ꙗ҆́кѡ хо́щеши ѿ дв҃ы рᲂди́тисѧ , и҆ чл҃кѡмъ ꙗ҆ви́тисѧ , и҆ гл҃аше ,
ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ , сла́ва си́лѣ твᲂе́й . ~Гл҃ъ же и҆
веще́й , пра́во и҆́мамъ сꙋди́тисѧ бг҃ᲂрᲂди́тельнице , к̾ твᲂемꙋ̀ сн҃ꙋ
пренепᲂро́чнаѧ . да ѡ҆брѧ́щꙋ тѧ̀ тᲂгда̀ прибѣ́жище , и҆ застꙋпле́нїе
держа́внѣйшее , мꙋ́къ всѣ́хъ и҆збавлѧ́ющи мѧ . ~Житїѐ мᲂѐ ѡ҆ка́лѧно ,
не чи́стъ же нра́въ грѣха́ми , ве́сь стра́стенъ бы́хъ , чи́стаѧ . ѡ҆чи́сти мѧ
ѿ скве́рны прегрѣше́нїи , и҆ ᲂу҆бѣлѝ ꙗ҆́кѡ снѣ́гъ , твᲂи́мъ хᲂда́тайствᲂмъ ,
к̾ бг҃ꙋ бл҃гᲂсе́рдᲂмꙋ . =сла́ва . П=лени́цами мᲂи́хъ сᲂгрѣше́нїи , стѧ́гнꙋтъ
є҆́смь всю́дꙋ , к̾ пᲂкаѧ́ннымъ пꙋте́мъ , ᲂу҆клᲂнѧ́тисѧ не мᲂгі́и , прᲂстри́ ми
рꙋ́кꙋ пренепᲂро́чнаѧ , ᲂу҆пра́ви же ми стезю̀ , к̾ спасе́нїю пꙋтѝ
наставлѧ́ющꙋю мѧ . =и҆ ны́нѣ . Л=ю́тыхъ мѧ мꙋ́къ , и҆ тмы̀ крᲂмѣ́шныѧ , и҆
гее́ны , твᲂи́ми мᲂли́твами свᲂбᲂдѝ дв҃о . и҆́маши бо во́лю и҆ си́лꙋ , гдⷭ҇а
ро́ждьшаѧ є҆ди́нᲂго пребл҃га́го .

=пѣ́снь , є҃ . і҆рмо́съ . и҆з̾ =нᲂщѝ ᲂу҆́треннююща чл҃кᲂлю́бче прᲂсвѣтѝ
мᲂлю́сѧ , и҆ наста́ви мѧ на пᲂвелѣ́нїѧ твᲂѧ̀ , и҆ наꙋчи́ мѧ сп҃се , твᲂри́ти
во́лю твᲂю̀ . ~Въ де́нь сꙋда̀ ꙗ҆ви́сѧ влⷣчце и҆ пред̾ста́ни ми , мꙋ́ки и҆ ѻ҆гнѧ̀
свᲂбᲂжда́ющи , да спа́ссѧ вᲂспᲂю̀ , твᲂю̀ не ѡ҆бᲂри́мꙋю бл҃гᲂда́ть .
~Оу҆стра́ньшасѧ влⷣчце кро́ва твᲂегѡ̀ , вра́гъ ви́дѧ мѧ , ври́нꙋ во глꙋбинꙋ̀
прегрѣше́нїи дш҃ꙋ мᲂю̀ , и҆ зрѧ́ мѧ смѣе́тсѧ , но пᲂмᲂзи́ ми . =сла́ва .
В=ᲂзни́кнꙋти сᲂтвᲂрѝ чⷭ҇таѧ , ѡ҆каѧ́ннꙋю и҆ страстнꙋ́ю ми дш҃ꙋ , мᲂлю́ тѧ
пренепᲂро́чнаѧ , и҆ и҆змѝ тѧгᲂты̀ є҆ѧ̀ , мно́гихъ грѣхо́въ . =и҆ ны́нѣ .
М=ᲂльбꙋ̀ принᲂшꙋ́ ти пренепᲂро́чнаѧ ᲂу҆ста́ви , ѿ скве́рныхъ и҆ ѡ҆ка́лѧныхъ
мᲂи́хъ , ᲂу҆сте́нъ нечи́стыхъ , но ᲂу҆ще́дри мѧ твᲂе́ю мл҃твᲂю мᲂлю́ тѧ .

=пѣ́снь , ѕ҃ . і҆рмо́съ . В=ᲂзᲂпи́хъ всѣ́мъ срⷣцемъ мᲂи́мъ , к̾ ще́дрᲂмꙋ
бг҃ꙋ , и҆ ᲂу҆слы́ша мѧ ѿ а҆́да преи҆спо́днѧгѡ , и҆ вᲂзведѐ ѿ тлѝ живо́тъ
мо́й . ~Блꙋ́днаго менѐ и҆ преѡ҆каѧ́ннаго прїимѝ влⷣко хрⷭ҇тѐ , и҆ мꙋ́ки
и҆зба́ви , мᲂльба́ми тебѐ ро́ждьшїѧ , и҆ шꙋ́їѧ ча́сти и҆зба́ви мѧ . ~Те́мныи
а҆́да ѡ҆держи́тъ мѧ стра́хъ , чⷭ҇таѧ , и҆ ко́злищь ча́сть смꙋща́етъ мѧ .
ѿ неѧ́же и҆зба́ви мѧ пречⷭ҇таѧ бцⷣе , мᲂлю́ тѧ . =сла́ва . О=у҆мертви́вши пло́ти
мᲂеѧ̀ страстно́е , влⷣчце бцⷣе , ѡ҆живᲂтвᲂри́ми чи́́стаѧ дш҃ꙋ преѡ҆каѧ́ннꙋю , и҆
на пꙋ́ть пра́выи наста́ви мѧ . =и҆ ны́нѣ . Р=а́бскᲂе принᲂша́ю ти мᲂле́нїе ,
неразꙋ́мныи а҆́зъ , и҆ къ твᲂемꙋ̀ прибѣга́ю бл҃гᲂꙋтро́бнᲂмꙋ милᲂсе́рдїю ,
невᲂз̾вратѝ менѐ чи́стаѧ пᲂсра́млена .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , ѕ҃ . Ѿ
=срⷣца стена́нїе , и҆ ѿ ᲂу҆тро́бы принᲂша́ю ти пренепᲂро́чнаѧ , твᲂѐ прᲂсѧ̀
бл҃гᲂпребы́тнᲂе застꙋпле́нїе , пᲂми́лꙋй всестрастнꙋ́ю ми дш҃ꙋ . ᲂу҆милᲂсе́рди
мнᲂгᲂмлⷭ҇тиваго бг҃а , и҆зба́вити мѧ сꙋда̀ и҆ є҆́зера ѻ҆́гненагѡ , є҆ди́на
бл҃гᲂслᲂве́наѧ .

=пѣ́снь , з҃ . і҆рмо́съ . С=ᲂгрѣши́хᲂмъ и҆ без̾зако́ннᲂвахᲂмъ , и҆
не ѡ҆правди́хᲂмсѧ пред̾ тᲂбо́ю , ни сᲂблюдо́хᲂмъ ни сᲂтвᲂри́хᲂмъ , ꙗ҆́кᲂже
запᲂвѣ́да на́мъ , но непреда́ждь на́съ до кᲂнца̀ , ѻ҆те́ческїи бж҃е . ~Ꙗ҆́кѡ
млⷭ҇тивꙋ , ꙗ҆́кѡ бл҃гᲂлюби́вꙋ дв҃ꙋ мт҃рь , всю́ тѧ ꙗ҆́кѡ чи́стꙋ свѣ́дыи ,
прибѣга́ю а҆́зъ ѡ҆каѧ́нныи , но не ѿвратѝ менѐ всенепᲂро́чнаѧ пᲂсра́млена
ѿ себѐ . ~Вᲂзни́кни ѽ страстна́ѧ дш҃е , и҆ вᲂста́ни ѡ҆каѧ́ннаѧ . бі́й
и҆з̾ глꙋбины̀ в̾пе́рси , и҆ и҆спꙋстѝ сле́зъ и҆сто́чники , да тѧ̀ пᲂми́лꙋетъ
ѡ҆каѧ́ннꙋю , млрⷭ҇даѧ мт҃и хрⷭ҇та̀ и҆ бг҃а . =сла́ва . Х=ра́мъ бж҃їи бы́въ ,
ѿ креще́нїѧ бжⷭ҇твенагѡ дре́вле , ве́сь ѡ҆скверни́хсѧ ѻ҆каѧ́нныи . и҆ низ̾лежꙋ̀
ᲂу҆жа́снѡ паде́нїемъ лю́тѣ . но ты́ мѧ вᲂз̾ста́ви пренепᲂро́чнаѧ , ѿча́ѧннымъ
наде́жда . =и҆ ны́нѣ . Ѻ҆́=блакъ тѧ́жекъ пᲂкры̀ , преѡ҆каѧ́ннᲂе ми срⷣце . тма̀
и҆ мра́къ на́йде на страстнꙋ́ю ми дш҃ꙋ бг҃ᲂневѣ́сто , пᲂкаѧ́нїѧ лꙋча́ми
ѡ҆зарѝ , да сла́влю тѧ .

=пѣ́снь , и҃ . і҆рмо́съ . Є҆=го́же во́и нбⷭ҇нїи сла́вѧтъ , и҆ трепе́щꙋтъ
херꙋви́ми и҆ серафи́ми , всѧ́кѡ дыха́нїе и҆ тва́рь , по́йте бл҃гᲂслᲂви́те , и҆
превᲂзнᲂси́те є҆гѡ̀ во́ вѣки . ~Рѣка̀ ѻ҆́гнена смꙋща́етъ , сꙋмра́къ
несвѣти́мыи , всегѡ̀ мѧ̀ кᲂле́блетъ . че́рвь мѧ ᲂу҆жаса́етъ скрежетны́и дв҃о ,
да ѡ҆брѧ́щꙋ тѧ , тᲂгда̀ застꙋ́пницꙋ держа́внꙋ . ~Вᲂз̾гнѣще́нїе ѻ҆гню̀ да не
бꙋ́дꙋ гдⷭ҇и , ни да ᲂу҆слы́шꙋ гла́съ преще́нїѧ твᲂегѡ̀ , и҆мѣ́ѧ мᲂлѧ́щꙋю тѧ ,
твᲂю̀ чи́стꙋю мт҃рь . є҆ѧ́же мᲂльба́ми пᲂми́лꙋй мѧ взыва́ю ти . =сла́ва .
Б=жⷭ҇твенагѡ гла́са ᲂу҆слы́шати сᲂтвᲂри́ мѧ , и҆ стᲂѧ́нїѧ и҆з̾бра́нныхъ
пᲂкажи́ мѧ хрⷭ҇тѐ прича́стника , да не плаче́внᲂе мѣ́сто мѧ прїи́метъ , и҆мы́и
мᲂлѧ́щꙋю тѧ̀ ѡ҆ се́мъ бцⷣꙋ . =и҆ ны́нѣ . С=трꙋѝ сле́зъ ны́нѣ низ̾пᲂслѝ мѝ ,
и҆ стена́нїе ѿ дш҃и сᲂтвᲂрѝ чи́стаѧ , всегда̀ припа́дати твᲂемꙋ̀ пᲂкро́вꙋ ,
ꙗ҆́кѡ да ѡ҆брѧ́щꙋ разрѣше́нїе грѣхо́въ мᲂи́хъ твᲂе́ю мл҃твᲂю .

=пѣ́снь , ѳ҃ . і҆рмо́съ . Б=ез̾се́менно зача́тїе , и҆ ржⷭ҇тво̀ несказа́нно ,
и҆ мт҃ре без̾мꙋ́жныѧ без̾ тлѝ прижи́тїе . бж҃їе бо ржⷭ҇тво̀ ѡ҆бнᲂвлѧ́етъ
є҆стество̀ . тѣ́мже тѧ̀ всѝ ро́ди бг҃ᲂневѣ́стнꙋю мт҃рь правᲂсла́вно
велича́емъ . ~Дн҃ь сꙋда̀ стра́шныи смꙋща́етъ мѧ дв҃о , скре́жетъ зꙋбѡ́въ ,
та́етъ срⷣце мᲂѐ . стᲂѧ́нїе ко́злищь ᲂу҆жаса́етъ мѧ . но по́мᲂщь в̾ лю́тыхъ ,
да ѡ҆брѧ́щꙋ тѧ бцⷣꙋ , є҆гда̀ и҆́мамъ ѡ҆сꙋди́тисѧ . ~Ны́нѣ тре́петъ сᲂдержи́тъ
мѧ , и҆ стра́хъ смꙋща́етъ мѧ гее́нскїи . и҆ что̀ сᲂдѣ́ѧти невѣ́мъ ѡ҆каѧ́нныи и҆
ѡ҆сꙋжде́ныи ; тѣ́мже притека́ю к̾ тебѣ̀ , и҆ те́плымъ ᲂу҆миле́нїемъ вᲂпїю́
ти , непре́зри менѐ пречⷭ҇таѧ . =сла́ва . З=рѧ̀ сꙋди́ща , и҆ пᲂмышлѧ́ю сꙋ́дъ
тво́й хрⷭ҇тѐ мо́й , на́ немже и҆́мамъ сꙋди́тисѧ пра́веднѡ ѡ҆ дѣ́лѣхъ
ѡ҆сꙋжде́ныи . но и҆́мамъ мᲂле́бницꙋ тᲂгда̀ , къ щедро́тамъ твᲂи́мъ мно́гимъ ,
мᲂлѧ́щꙋю бг҃ᲂневѣ́стнꙋю мт҃рь твᲂю̀ . =и҆ ны́нѣ . М=ы́сленѡ прикаса́ющесѧ
твᲂи́мъ стᲂпа́мъ всенепᲂро́чнаѧ , мᲂлю́ тѧ прїимѝ рыда́нїе мᲂѐ , пѣ́нїе
внꙋшѝ , и҆ прегрѣше́нїемъ разрѣше́нїе пᲂда́ждь ми вᲂпїю́ ти , мл҃твами сѝ
дв҃о , да любо́вїю тѧ̀ велича́ю . =та́же , д=ᲂсто́йнѡ є҆́сть . =и҆= про́чее ,
ѡ҆бы́чно . =и҆= ѿпꙋ́стъ .

В=ъ четверто́къ , на ᲂу҆́трени . по а҃ , стихᲂло́гїи . сѣда́льны ,=
=а҆пⷭ҇льски . гла́съ , ѕ҃ . Ꙗ҆́=кѡ пᲂсредѣ̀ ᲂу҆чени́къ твᲂи́хъ прїи́де сп҃се ,
ми́ръ даѧ̀ и҆́мъ , прїидѝ и҆ к̾ на́мъ , и҆ спасѝ на́съ . =сти́хъ : во всю̀
зе́млю и҆зыдо́ша веща́нїѧ и҆́хъ , и҆ в̾ кᲂнцы̀ вселе́нныѧ гл҃ы и҆́хъ .
О=у҆чени́къ твᲂи́хъ ли́къ вселе́ннꙋю прᲂсвѣтѝ , бы́вше бо и҆нᲂгда̀ лᲂвцы̀
ры́бамъ , нн҃ѣ же чл҃кѡмъ бы́ша . тѣ́хъ ра́ди бж҃е пᲂми́лꙋй на́съ . =сла́ва ,
и҆ ны́нѣ , боⷢ҇ . М=но́гаѧ премно́жества мᲂи́хъ бцⷣе сᲂгрѣше́нїи , къ тебѣ̀
прибѣго́хъ пречⷭ҇таѧ спасе́нїѧ тре́бꙋѧ . пᲂсѣтѝ бᲂлѣ́знꙋющꙋю мᲂю̀ дш҃ꙋ , и҆
мᲂлѝ сн҃а свᲂегѡ̀ и҆ бг҃а на́шегѡ , пᲂда́ти ми ѡ҆ставле́нїе , ꙗ҆́же сᲂдѣ́ѧхъ
ѕлѣ̀ , є҆ди́на бл҃гᲂслᲂве́наѧ .

=по в҃ , стихᲂло́гїи , сѣда́льны . гла́съ , ѕ҃ . О=у҆ченицы̀ твᲂѝ сп҃се
въ кᲂнцы̀ землѝ пᲂсыла́еми , ꙗ҆зы́ки бл҃гᲂче́стнѡ ꙗ҆́кѡ ры́бы ᲂу҆лᲂви́вше ,
приведо́ша твᲂе́й бл҃гᲂсти . тѣ́хъ ра́ди ᲂу҆́бѡ вᲂпїе́мъ ти , лю́демъ твᲂи́мъ
пᲂда́ждь ве́лїю ми́лᲂсть . =сти́хъ : и҆спᲂвѣ́дѧтъ нб҃са̀ чꙋдеса̀ твᲂѧ̀ гдⷭ҇и .
О=у҆ченицы̀ твᲂѝ сп҃се въ кᲂнцы̀ землѝ пᲂсыла́еми , ꙗ҆зы́ки бл҃гᲂче́стнѡ ꙗ҆́кѡ
ры́бы ᲂу҆лᲂви́вше , приведо́ша твᲂе́й бл҃гᲂсти . тѣ́хъ ра́ди ᲂу҆́бѡ вᲂпїе́мъ
ти , лю́демъ твᲂи́мъ пᲂда́ждь ве́лїю млⷭ҇ть .= сти́хъ : ди́венъ бг҃ъ во ст҃ы́хъ
свᲂи́хъ , бг҃ъ і҆и҃левъ . мⷱ҇ꙋ .= ~Гдⷭ҇и ст҃ы́хъ твᲂи́хъ па́мѧть , дне́сь
ꙗ҆ви́сѧ ꙗ҆́кѡ ра́й и҆́же во є҆де́мѣ . в̾ не́й бо ра́дꙋетсѧ всѧ̀ тва́рь . и҆
пᲂда́ждь на́мъ тѣ́хъ мл҃твами смире́нїе и҆ ве́лїю млⷭ҇ть . =сла́ва , и҆ нн҃ѣ ,
боⷢ҇ . В=сест҃а́ѧ бцⷣе , во́ времѧ живᲂта̀ мᲂегѡ̀ , не ѡ҆ста́ви менѐ , и҆
чл҃ческᲂмꙋ застꙋпле́нїю не в̾вѣ́ри менѐ , но сама́ мѧ застꙋпѝ и҆ пᲂми́лꙋй
мѧ .

=по г҃ , стихᲂло́гїи , сѣда́ленъ . гла́съ , ѕ҃ . В=о всю̀ зе́млю ꙗ҆́кѡ
мо́лнїѧ , премꙋ́дрыхъ ᲂу҆чени́къ твᲂи́хъ , влⷣко хрⷭ҇тѐ и҆зы́де спасе́нᲂе
вѣща́нїе , и҆ ѡ҆зарѝ сꙋ́щихъ во тмѣ̀ лю́тыхъ , сн҃ы дню̀ и҆ свѣ́та на́съ
сᲂдѣ́лаша . тѣ́мже тѧ̀ всѧ̀ тва́рь бл҃гᲂче́стно сла́витъ . =сла́ва , и҆ ны́нѣ ,
боⷢ҇ . С=т҃а́ѧ влⷣчце хрⷭ҇та̀ бг҃а на́шегѡ мт҃и , ꙗ҆́кѡ всѣ́хъ твᲂрца̀
недᲂꙋмѣ́нно ро́ждьшаѧ , мᲂлѝ со а҆пⷭ҇лы сщ҃е́нными всегда̀ бл҃гᲂсты́ню є҆гѡ̀ ,
страсте́й на́съ и҆зба́вити , и҆ ѡ҆ставле́нїе на́мъ пᲂда́ти грѣхѡ́въ .

К=ано́нъ , ст҃ы́мъ сла́внымъ и҆ всехва́льнымъ а҆пⷭ҇лѡмъ . твᲂре́нїе ,
ѳеѡ́фанᲂво . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ
і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ
пᲂбѣ́днꙋю пѣ́снь пᲂе́мъ вᲂпїѧ́ше . =запѣ́въ : ст҃і́и а҆пⷭ҇ли мᲂли́те бг҃а
ѡ҆ на́съ . С=вѣ́тъ бы́вше ми́рꙋ бг҃ᲂгл҃ивїи , свѣ́тлыми блиста́ньми ѡ҆зари́те
на́съ , и҆ страсте́й и҆зба́вите но́щи , и҆ мглы̀ и҆скꙋше́нїи ,
бг҃ᲂбл҃же́ннїи . =двⷤа .= ~Кнѧ́зи честны́ѧ по все́й землѝ , дх҃ъ ст҃ы́и ва́съ
пᲂста́ви гдⷭ҇ни ᲂу҆ченицы̀ , тѣ́мже вᲂздꙋ́шнаго кнѧ́зѧ пᲂбѣди́вше , вѣ́рныѧ
и҆збавлѧ́ете . =Ѿ= ѻ҆гнѧ̀ невеще́ственагѡ , ꙗ҆́кѡ свѣтᲂза́рно в̾же́гшесѧ
ᲂу҆́глїе , веще́ственыѧ мᲂѧ̀ премꙋ́дрїи стра́сти пᲂпали́те , к̾ свѣ́тꙋ
без̾стра́стїѧ и҆ живᲂта̀ наставлѧ́юще мѧ . =боⷢ҇ . А҆=пⷭ҇лъ мл҃твами , прⷪ҇ркъ
и҆ мч҃нкъ , и҆ ро́ждьшаѧ тѧ чⷭ҇тыѧ , гдⷭ҇и і҆с҃е всѣ́хъ цр҃ю , ᲂу҆ще́дри лю́ди
сᲂгрѣши́вшїѧ ти .

Д=рꙋгі́и кано́нъ , ст҃о́мꙋ чꙋдᲂтво́рцꙋ нико́лѣ . твᲂре́нїе , і҆ѡ́сифᲂво .
гла́съ , ѕ҃ . і҆рмо́съ . Ч=ꙋ́вственныи фараѡ́нъ , пᲂтᲂпле́нъ бы́сть съ во́и ,
і҆зра́иль же прᲂше́дъ пᲂсредѣ̀ мᲂрѧ̀ , вᲂпїѧ́ше гдⷭ҇ви бг҃ꙋ на́шемꙋ пᲂе́мъ ,
ꙗ҆́кѡ прᲂсла́висѧ . =запѣ́въ : ст҃лю хрⷭ҇то́въ нико́лае , мᲂлѝ бг҃а ѡ҆ на́съ .
на́ =нб҃сѣхъ живы́и ра́дᲂстнѡ ѻ҆́ч҃е премꙋ́дре , на землѝ и҆́же вѣ́рᲂю
сᲂгла́снѡ тебѐ пᲂю́щїѧ , всѧ́кꙋю ско́рбь срⷣца лꙋка́вꙋю раз̾женѝ
хᲂда́тайствᲂмъ сѝ . ~На стра́сти вре́дныѧ , на врагѝ тлетво́рныѧ . и҆
на всѧ́кꙋ льсти́вагѡ ѕло́бꙋ , ᲂу҆крѣпѝ на́съ ѻ҆́ч҃е нико́лае , и҆́же
к̾ пᲂкро́вꙋ твᲂемꙋ̀ ст҃о́мꙋ , вѣ́рᲂю притека́ющїѧ . ~Оу҆ѧ́звеныхъ на́съ
ѿ неви́димыхъ стрѣле́цъ , врачевство́мъ твᲂеѧ̀ нико́лае мл҃твы претвᲂрѝ , ꙗ҆́кѡ
да здра́вᲂмъ хᲂди́ти на́мъ по пꙋте́хъ гдⷭ҇нихъ . =боⷢ҇ . И҆́=же сы́и со ѻ҆ц҃е́мъ
съпрⷭ҇нᲂсꙋ́щныи сн҃ъ , на пᲂслѣ́дᲂкъ во́лею всели́сѧ во ᲂу҆тро́бꙋ твᲂю̀ ,
в̾ на́ше бцⷣе вѣ́рныхъ ѡ҆бнᲂвле́нїе , тѣ́мже вᲂспѣва́емъ тѧ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Бжⷭ҇твеныи дх҃ъ ва́ша ꙗ҆зы́ки вᲂзвари́въ , прише́ствїемъ
стра́шнымъ . сᲂкрꙋше́ныѧ чл҃ки , к̾ живᲂтꙋ̀ ѡ҆бнᲂвлѧ́етъ ва́ми сла́внїи
а҆пⷭ҇ли . =двⷤа .= ~Въ ра́зꙋмѣ сᲂгрѣша́ю , ко́е ѡ҆брѧ́щꙋ пᲂми́лᲂванїе сло́ве
в̾ де́нь сꙋ́дныи ; сегѡ̀ ра́ди вᲂпїю́ ти , твᲂи́хъ ра́ди ᲂу҆чени́къ
ᲂу҆ще́дри мѧ самᲂѡ҆сꙋжде́наго . ~Оу҆пᲂдо́бльшїисѧ хрⷭ҇то́вымъ , спаси́тельнымъ
стрⷭ҇те́мъ , дш҃и мᲂеѧ̀ стра́сти лѣ́тныѧ и҆ лю́тыѧ и҆сцѣли́те , вра́чеве сꙋ́ще
сла́внїи а҆пⷭ҇ли . =боⷢ҇ . С=ᲂгрѣши́вшаго мѧ̀ хрⷭ҇тѐ , бцⷣы ра́ди и҆ твᲂи́хъ
а҆пⷭ҇лъ , вᲂз̾врати́въ бж҃е пᲂми́лꙋй мѧ , и҆ ѻ҆гнѧ̀ вѣ́чнагѡ сп҃се свᲂбᲂдѝ .

=и҆́нъ , і҆рмо́съ . Н=а тве́рдѣмъ вѣ́ры твᲂеѧ̀ ка́мени , пᲂмышле́нїе
ᲂу҆твердѝ дш҃и мᲂеѧ̀ , ᲂу҆тверди́ мѧ гдⷭ҇и , тѧ́ бо и҆́мамъ бл҃же , прибѣ́жище
и҆ ᲂу҆тверже́нїе . ~Пᲂбѣ́ды ꙗ҆́вѣ на дш҃етлѣ́нныѧ стра́сти прїѧ́лъ є҆сѝ ,
нико́лае всебл҃же́нне , ѿ ни́хъ же ѕлѣ̀ всегда̀ пᲂбѣжда́емыхъ на́съ , твᲂи́ми
мᲂли́твами и҆зба́ви . ~Оу҆́ды пло́тьскїѧ ᲂу҆мертви́въ вᲂз̾держа́нїемъ , и҆
к̾ жи́зни преше́лъ є҆сѝ нестарѣ́ющейсѧ , є҆ѧ́же и҆ на́мъ пᲂлꙋчи́ти мᲂли́сѧ
мꙋ́дре , ра́дᲂстнѡ вᲂсхвалѧ́ющимъ тѧ . ~Пᲂсѣща́ти на́съ ѿ нбⷭ҇ныѧ высᲂты̀
непреста́й ст҃лю , ѿгᲂнѧ̀ всю̀ жите́йскꙋю тѣснᲂтꙋ̀ , ꙗ҆́же к̾ бг҃ꙋ твᲂи́ми
мл҃твами . =боⷢ҇ . Р=азрѣше́нїе на́мъ грѣхо́въ да́ти чи́стаѧ , и҆зба́вителѧ
ᲂу҆мᲂлѝ , пᲂмраче́нїе всѐ ѿ дш҃ъ на́шихъ , прⷭ҇нѡ твᲂи́ми мл҃твами
разгᲂнѧ́ющи .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вести чи́сты ѡ҆́ гдⷭ҇ѣ пра́зднꙋющи .
~Приста́нища бл҃гᲂꙋти́шнаѧ , приста́нища небꙋ́рнаѧ , къ ти́хᲂмꙋ мѧ̀ приста́нищꙋ
дᲂведи́те , прегрѣше́нїи лю́тыхъ тревᲂлне́нїемъ ѡ҆бꙋрева́ема . =двⷤа .= ~Дш҃е
мᲂѧ̀ вᲂздᲂхнѝ , дш҃е мᲂѧ̀ прᲂслези́сѧ . смире́нᲂе срⷣце мᲂѐ бл҃го́мꙋ ѿ ню́дъ
прилѣпи́сѧ , ꙗ҆́кѡ да бꙋ́дꙋщаго тѧ̀ пла́мене и҆ мꙋ́ки и҆зба́витъ бг҃ъ . ~Сп҃са
гдⷭ҇а мᲂли́те , спаси́телїе сꙋ́ще чл҃кѡмъ всебл҃же́ннїи а҆пⷭ҇ли , да на́съ
спасе́тъ ѿ и҆скꙋше́нїи ѕлы́хъ , ꙗ҆́кѡ чл҃кᲂлю́бецъ . =боⷢ҇ . Д=в҃о пречⷭ҇таѧ ,
дв҃о непᲂро́чнаѧ , со а҆пⷭ҇лы ѡ҆ на́съ мᲂльбꙋ̀ сᲂтвᲂрѝ , ꙗ҆́кѡ да и҆зба́вимсѧ
лю́тыхъ и҆скꙋше́нїи и҆ бѣ́дъ .

=и҆́нъ , і҆рмо́съ . О=у҆слы́шахъ слꙋ́хъ тво́й и҆ ᲂу҆бᲂѧ́хсѧ , разꙋмѣ́хъ дѣ́ла
твᲂѧ̀ , и҆ диви́хсѧ гдⷭ҇и . ~Оу҆врачꙋ́й ст҃е , ᲂу҆ѧ́звенᲂе ѿ льсти́ваго
не и҆спра́вленᲂе срⷣце мᲂѐ , ᲂу҆мᲂли́въ бл҃гᲂда́вца нико́лае . ~Сᲂкрꙋши́лъ
є҆сѝ кꙋми́ры па́гꙋбныѧ , хрⷭ҇то́въ ᲂу҆го́дниче . тѣ́мже вѣ́рᲂю мᲂлю́ тѧ
нико́лае , ᲂу҆ма̀ мᲂегѡ̀ кꙋми́ры пᲂтребѝ . ~Мирᲂдᲂхнᲂве́ненъ бы́въ пра́ведными
дѣлесы̀ бг҃ᲂмꙋ́дре , и҆ ми́рскїи ᲂу҆краси́лъ є҆сѝ прⷭ҇то́лъ , ѻ҆́ч҃е ст҃лю
нико́лае . =боⷢ҇ . Б=ез̾невѣ́стнаѧ влⷣчце , бл҃гᲂслᲂве́наѧ бг҃ᲂрᲂди́тельнице ,
пᲂю́щїѧ тѧ спаса́й ѿ всѧ́кᲂгѡ вре́да , є҆ди́на чл҃кѡмъ пᲂмо́щнице .

=пѣ́снь , є҃ . і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ
дш҃а любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ
бг҃а , ѿ́ мрака грѣхо́внагѡ и҆зима́юща . ~Пꙋ́ть в̾вᲂдѧ́щїи в̾ живо́тъ ,
тѣ́снагѡ ра́ди ше́ствїѧ , бѣ́дъ же и҆ скᲂрбе́й , ᲂу҆ченицы̀ сло́ва , ꙗ҆́вѣ
хᲂди́вшїи , стезю̀ жи́зни мᲂеѧ̀ ᲂу҆гла́дите . =двⷤа .= ~Свѣти́льницы
бжⷭ҇твенагѡ вᲂсто́ка , и҆зба́вите мѧ ѿ тмы̀ страсте́й , и҆ сласте́й
пᲂмраче́нїѧ . и҆ напа́стей , и҆ бѣ́дъ , и҆ бꙋ́ри и҆скꙋше́нїи , хрⷭ҇то́вы
а҆пⷭ҇ли . ~Сви́тцы сло́ва бг҃ᲂзра́чнїи , въ кни́зѣ мѧ написа́тисѧ живо́тнѣй
мᲂли́те а҆пⷭ҇ли , грѣхо́въ мᲂи́хъ ѕло́е растерза́юще писа́нїе , мᲂли́твами
ва́шими . =боⷢ҇ . С=пасе́нїе мᲂѐ и҆ ᲂу҆пᲂва́нїе , спаси́ мѧ ᲂу҆пᲂва́ющаго
на тѧ̀ , всѣ́хъ ᲂу҆пᲂва́нїе непᲂсты́днᲂе є҆́же къ сн҃ꙋ твᲂемꙋ̀ мᲂльба́ми , и҆
бжⷭ҇твеныхъ ᲂу҆чени́къ ѻ҆трᲂкᲂви́це всепѣ́таѧ .

=и҆́нъ , і҆рмо́съ . В=ᲂзсїѧ́выи свѣ́тъ всемꙋ̀ ми́рꙋ хрⷭ҇тѐ , прᲂсвѣтѝ срⷣце
мᲂѐ , ѿ́ нᲂщи вᲂпїю́ща и҆ спаси́ мѧ . ~Дрема́нїемъ лѣ́нᲂсти ѡ҆держи́ма ,
ᲂу҆се́рдна мѧ ᲂу҆стро́й , сщ҃е́нными хᲂда́тайствы твᲂи́ми нико́лае . ~І҆с҃а
сп҃са ᲂу҆мᲂлѝ ст҃лю нико́лае , вѣ́чнаго мѧ и҆зба́вити мꙋче́нїѧ . ~Мирски́хъ
мѧ̀ сᲂбла́знъ спасѝ , и҆ ѿ бѣсо́вскагѡ ѡ҆ѕлᲂбле́нїѧ , мл҃твами сѝ ст҃лю
нико́лае . =боⷢ҇ . И҆́=же бы́ти на́мъ пᲂдава́ѧи , во твᲂю̀ ᲂу҆тро́бꙋ всели́сѧ
бцⷣе , є҆го́же мᲂлѝ спастѝ на́съ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂми́лᲂстиве . ~Ꙗ҆́кѡ скрижа́ли бг҃ᲂпи́санныѧ дх҃а , честна́ѧ
закᲂнᲂпᲂлᲂже́нїѧ , въ дш҃а́хъ и҆ мѣ́стѣ нело́жнѡ сла́внїи . и҆́миже
въ писа́нїихъ ᲂу҆праздни́сте зако́нъ , ми́ръ спа́сше . =вⷤ .= ~Дш҃е
сᲂгрѣша́ющи , ѡ҆бы́чаемъ же ѕлы́мъ ᲂу҆мᲂвре́днѡ рабо́тающи , ѡ҆браще́нїемъ
ѡ҆брати́сѧ , и҆ гдⷭ҇ви ще́дрᲂмꙋ вᲂзᲂпі́й , а҆пⷭ҇лъ ра́ди сло́ве спаси́ мѧ .
~Ѻ҆вца́мъ десны́мъ сᲂчета́й мѧ , во ᲂу҆жа́снᲂмъ и҆ стра́шнᲂмъ прише́ствїи
твᲂе́мъ , и҆збра́ннымъ твᲂи́мъ , мл҃твами бжⷭ҇твеныхъ прᲂпᲂвѣ́дникъ твᲂи́хъ ,
закла́выисѧ за всѣ́хъ а҆́гньче неѕло́бивыи . =боⷢ҇ . Л=и́къ мо́литъ тѧ
беспло́тныхъ слꙋ́гъ , сн҃е бж҃їи пребез̾нача́льне , и҆ ᲂу҆чени́къ сᲂбо́ръ
с̾ро́ждьшею тѧ , лю́демъ свᲂи́мъ пᲂда́ждь ми́лᲂсти твᲂѧ̀ .

=и҆́нъ , і҆рмо́съ . К=и́тᲂмъ пᲂже́ртъ грѣхо́внымъ , вᲂпїю́ ти хрⷭ҇тѐ
со пррⷪ҇кᲂмъ , и҆з̾ и҆стлѣ́нїѧ мѧ свᲂбᲂдѝ . ~Свѣти́льника тѧ̀ разꙋ́мнагѡ
и҆мꙋ́щи тва́рь нико́лае , прᲂсвѣща́етсѧ зарѧ́ми не и҆сче́тныхъ чꙋде́съ твᲂи́хъ .
~Невᲂз̾дрема́нныи мл҃твениче , к̾ тебѣ̀ притека́ющимъ нико́лае , ѿ сна̀ ѕла́гѡ
лѣ́нᲂсти и҆зба́ви мѧ . ~И҆зба́вилъ є҆сѝ дре́вле мꙋ́дре хᲂтѧ́щїѧ непра́ведно
ᲂу҆́мрети , та́кᲂжде и҆ менѐ и҆зба́ви ѿ бѣ́дъ и҆ прегрѣше́нїи нико́лае .
=боⷢ҇ . Д=в҃о є҆ди́на чи́стаѧ ѡ҆бра́дᲂваннаѧ пᲂмᲂзи́ ми , прⷭ҇нѡ ѡ҆бꙋрева́емꙋ
жите́йскими напа́стьми .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , блгⷭ҇ве́нъ бг҃ъ ѻ҆ц҃ъ на́шихъ . ~Оу҆́дицею сло́ва а҆пⷭ҇ли ,
и҆з̾вле́кше всѣ́хъ и҆з̾ глꙋбины̀ пре́лести , приведо́сте к̾ закла́вшемꙋсѧ сло́вꙋ
на́съ ра́ди , пᲂю́ще є҆мꙋ̀ , блгⷭ҇ве́нъ бг҃ъ ѻ҆ц҃ъ на́шихъ . =двⷤа .=
~Ꙗ҆́вльшемꙋсѧ ве́щїю тѣле́снᲂю а҆пⷭ҇ли , нехᲂда́тайственѣ сᲂвᲂкꙋ́пльшесѧ ,
прᲂсвѣти́вшесѧ свѣтᲂда́тельными тᲂгѡ̀ сїѧ́ньми . тѣ́мже мѧ прᲂсвѣти́те
вᲂпїю́ща , блгⷭ҇ве́нъ бг҃ъ ѻ҆ц҃ъ на́шихъ . ~Па́стырѧ до́браго ᲂу҆мᲂли́те ,
бжⷭ҇твенїи ᲂу҆ченицы̀ , в̾ гᲂра́хъ мѧ заблꙋ́ждьшаго престꙋпле́нїѧ в̾зыска́ти ,
и҆ спастѝ вᲂпїю́ща прилѣ́жнѡ , блгⷭ҇ве́нъ бг҃ъ ѻ҆ц҃ъ на́шихъ . =боⷢ҇ . С=о
прⷪ҇рки а҆пⷭ҇лы же и҆ мч҃нки , дв҃о є҆го́же рᲂдила̀ є҆сѝ мᲂлѝ , земны́хъ мѧ
и҆зба́вити ѕѡ́лъ , и҆ прича́стника нбⷭ҇ныхъ бл҃гъ бы́ти мѧ спᲂдо́би влⷣчце .

=и҆́нъ , і҆рмо́съ . С=т҃ы́хъ ти ѻ҆́трᲂкъ хвалы̀ пᲂслꙋ́шавъ , и҆ пе́щь
ѻ҆́гненнꙋю прᲂхла́ждь , блгⷭ҇ве́нъ є҆сѝ гдⷭ҇и . ~Си́лᲂю бж҃їею пребл҃же́нне ,
є҆рети́чествꙋющихъ пᲂлкѝ пᲂпра́лъ є҆сѝ . и҆ ѿ тѣ́хъ пре́лести , ста́до свᲂѐ
спа́слъ є҆сѝ нико́лае . ~Ꙗ҆вле́исѧ пла́вающимъ , и҆ сво́й гра́дъ препита́лъ
є҆сѝ стра́ждꙋщїи , дш҃етлѣ́ннагѡ мѧ гла́да и҆зба́ви , мл҃твами сѝ ѻ҆́ч҃е
нико́лае . ~Оу҆твердѝ ѻ҆́ч҃е мл҃твами сѝ , тебѐ призыва́ющїѧ на́ пᲂмᲂщь
нико́лае , ᲂу҆тиша́ѧ бѣсо́вскꙋю лꙋка́вꙋю бꙋ́рю . =боⷢ҇ . В=лⷣчце всѣ́хъ чл҃къ
ст҃а́ѧ бцⷣе , рабо́ты мѧ страстны́ѧ , твᲂи́ми мл҃твами до кᲂнца̀ свᲂбᲂдѝ .

=пѣ́снь , и҃ . і҆рмо́съ . и҆з̾ =пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Мл҃твᲂю серпо́мъ , ѡ҆чи́стите
пле́велы всѧ̀ мы́сли мᲂеѧ̀ , бжⷭ҇твенїи дѣ́лателїе сп҃са а҆пⷭ҇ли , ꙗ҆́кѡ
да спаси́тельнагѡ плᲂда̀ принесꙋ̀ кла́съ . =двⷤа .= ~Ѡ҆лѧдинѣ́вшаѧ срⷣца̀ ,
ѡ҆бнᲂви́сте ра́лᲂмъ сло́ва , и҆ всѣ́ѧвше ᲂу҆че́нїе честно́е , кла́сы
стᲂри́чествꙋющїѧ спа́сшихсѧ пᲂжа́сте бг҃ᲂви́дцы . ~Вра́жїю ѕло́бꙋ ᲂу҆спи́вше ,
ᲂу҆снꙋ́ли є҆стѐ сно́мъ пра́ведныхъ пᲂдо́бнымъ . неꙋсы́пнїи ѡ҆ на́съ
мᲂли́твеницы бы́вше , ᲂу҆чени́цы сло́ва во всѧ̀ вѣ́ки . =боⷢ҇ . Ѻ҆=гнѧ̀
негаси́магѡ и҆зба́ви мѧ гдⷭ҇и , прⷪ҇ркъ и҆ мч҃нкъ , и҆ а҆пⷭ҇лъ твᲂи́хъ . и҆
и҆́же во ᲂу҆тро́бꙋ вмѣсти́вшїѧ тѧ не и҆зрече́ннѡ , дв҃ыѧ не и҆скꙋсᲂмꙋ́жныѧ
ще́дре мл҃твами .

=и҆́нъ , і҆рмо́съ . С=т҃і́и ѻ҆́трᲂцы въ вавило́нѣ , херꙋви́мꙋ
ᲂу҆пᲂдо́бльшесѧ , трист҃ꙋ́ю вᲂз̾сыла́хꙋ пѣ́снь , блгⷭ҇ви́те по́йте , и҆
превᲂзнᲂси́те є҆гѡ̀ во́ вѣки . ~На высᲂтꙋ̀ житїѧ̀ свѣтлѣ́йшагѡ вᲂсте́къ ,
ꙗ҆ви́сѧ зна́емь вселе́ннѣй бг҃ᲂно́сне , чꙋдᲂдѣѧ́нїи разли́чными , прᲂсвѣща́ѧ
сꙋ́щихъ во тмѣ̀ нико́лае . ~Ѡ҆бл҃гᲂда́ти бжⷭ҇твенѣ бо́дрствꙋющихъ , и҆ тѧ̀
чтꙋ́щїѧ нико́лае , ᲂу҆спѝ ѕло́бꙋ враждꙋ́ющихъ челᲂвѣ́къ , на на́съ нахᲂдѧ́щихъ
бл҃же́нне . ~И҆́же всѧ̀ сѣ́ти вра́жїѧ крѣ́пᲂстїю сᲂкрꙋши́въ дх҃о́внᲂю ѿ тѣ́хъ
и҆зба́ви мѧ твᲂи́ми мл҃твами , ѡ҆кᲂрмлѧ́ѧ живо́тъ мо́й бг҃ᲂмꙋ́дре ст҃лю
нико́лае . =боⷢ҇ . П=ᲂе́мъ тѧ дв҃о бг҃ᲂрᲂди́тельнице , є҆ѧ́же ра́ди клѧ́тва
непло́дна бы́сть . и҆ бл҃гᲂслᲂве́нїе всѣ́мъ прїи́де , вѣ́дꙋщимъ тѧ є҆ди́нꙋ
мт҃рь бг҃а на́шегѡ без̾мꙋ́жнꙋю . =та́же , пѣ́снь бцⷣѣ . в=ели́читъ дш҃а мᲂѧ̀ .=
и҆ =пᲂкло́ны до землѝ .

=пѣ́снь , ѳ҃ . і҆рмо́съ . Б=г҃а чл҃кѡмъ неꙋдо́бь ви́дѣти , на́ньже несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , съ нбⷭ҇ными вѡ́и тѧ̀ велича́емъ . ~Бг҃а
къ челᲂвѣ́кѡмъ примѣси́вшасѧ , и҆ ме́ртвенᲂе сᲂє҆дине́нїе , несмѣ́сно
ѡ҆бᲂжи́вшаго , во все́мъ ми́рѣ прᲂпᲂвѣ́давше , всѣ́хъ без̾бо́жныѧ пре́лести
свᲂбᲂди́сте , тѣ́мже блажи́ми є҆стѐ приснᲂмꙋ́дрїи а҆пⷭ҇ли . =двⷤа .=
~Хрⷭ҇то́вꙋ стра́сть и҆з̾ѡ҆бразꙋ́юше а҆пⷭ҇ли , страсте́й ра́ди тѣлесѐ
разли́чныхъ , пло́ти мᲂеѧ̀ стрⷭ҇ти ᲂу҆мертви́те , и҆ и҆знемо́гшꙋю и҆
бѣ́дствꙋющꙋю , ᲂу҆мерщве́нꙋю мᲂю̀ дꙋ́шꙋ ѡ҆живи́те . ~Пꙋ́ть бꙋ́ди ми
наставлѧ́ющїи мѧ , к̾ незаблꙋ́днᲂмꙋ пꙋтѝ за́пᲂвѣдей твᲂи́хъ чл҃кᲂлю́бче ,
грѣха̀ впа́дшаго въ про́пасть и҆ заблꙋ́ждьшаго , и҆ прекло́ньшагᲂсѧ к̾ пꙋте́мъ
лꙋка́вымъ , и҆ бѣ́дствꙋющагѡ . =боⷢ҇ . Л=и́цы а҆́нг҃льстїи , и҆ а҆рха́нг҃лъ ,
вла́сти , и҆ си́лы , нача́ла , гдⷭ҇ьствїѧ , херꙋви́ми , и҆ серафи́ми , и҆
прⷭ҇то́ли хрⷭ҇тѐ , сᲂбо́ръ а҆пⷭ҇лъ с̾ ро́ждьшею тѧ , є҆ди́не мо́лѧт̾тисѧ цр҃ю ,
спастѝ ми́ръ сво́й .

=и҆́нъ , і҆рмо́съ . П=рїи́мшаѧ ра́дᲂсть а҆́нг҃лѡмъ , и҆ ро́ждьшаѧ сᲂзда́телѧ
свᲂегѡ̀ , дв҃о спасѝ тебѐ велича́ющїѧ . ~Сщ҃е́нникѡмъ ᲂу҆дᲂбре́нїе ,
чꙋдесе́мъ и҆сто́чниче нико́лае , ᲂу҆мᲂлѝ бг҃а чл҃кᲂлю́бца , ѡ҆брѣстѝ на́мъ
грѣхѡ́въ ѡ҆ставле́нїе . ~Ꙗ҆́кᲂже дре́вле ᲂу҆́зники и҆зба́вилъ є҆сѝ ѿ сме́рти ,
та́кѡ и҆ на́съ и҆зба́ви и҆скꙋше́нїи жите́йскихъ нико́лае . ~Ты̀ въ ми́рѣхъ ,
ликі́йскихъ пᲂгребе́нъ бы́сть , ми́ро то́чиши всегда̀ нико́лае , ѕлᲂво́нїѧ
страсте́й ѿгᲂнѧ́ѧ при́снѡ . ~Зижди́телѧ прише́ствїе при две́рехъ , нелѣни́сѧ
дш҃е мᲂѧ̀ , но вᲂзᲂпі́й , нико́лы мл҃твами хрⷭ҇тѐ спаси́ мѧ . =боⷢ҇ . С=вѣ́тъ
ро́ждьшаѧ всепѣ́таѧ , срⷣца мᲂегѡ̀ зѣ́ницꙋ ѡ҆слѣ́пшꙋю прᲂсвѣтѝ , да пᲂю́ тѧ
и҆́же тебѐ ра́ди спаса́емъ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стⷯры , а҆пⷭ҇лѡмъ . гла́съ , ѕ҃ . Б=ꙋ́рю ᲂу҆ти́шивше , льстѝ
бѣсо́вскїѧ , мꙋ́дрѣ въ ти́шинꙋ а҆пⷭ҇ли хрⷭ҇то́ви , ве́сь ми́ръ наста́висте
въ вѣ́рꙋ правᲂсла́внꙋю . и҆ ны́нѣ мᲂли́тесѧ ѡ҆ дш҃а́хъ на́шихъ .

=сти́хъ : и҆спо́лнихᲂмсѧ за ᲂу҆́тра . П=а́мѧть мꙋ́дрыхъ ᲂу҆чени́къ хрⷭ҇та̀
цр҃ѧ на́шегѡ , дᲂсто́йнѡ пѣ́сньми пᲂчте́мъ вѣ́рнїи , ті́и бо трⷪ҇ческꙋю вѣ́рꙋ
в̾ ми́рѣ прᲂпᲂвѣ́даша .

=сти́хъ : и҆ бꙋ́ди свѣ́тлᲂсть . мⷱ҇ꙋ . И҆=збра́нныѧ ᲂу҆дивѝ ст҃ы́ѧ бг҃ъ
на́шъ , ра́дꙋйтесѧ и҆ весели́тесѧ всѝ рабѝ є҆гѡ̀ , ва́мъ бо ᲂу҆гᲂто́ва вѣнцы̀
и҆ црⷭ҇твїе свᲂѐ ; но мо́лимъ вы , и҆ на́съ незабꙋ́дите .

=сла́ва , и҆ ны́нѣ , боⷢ҇ . П=релᲂже́нїе скᲂрбѧ́щимъ , премѣне́нїе бᲂлѧ́щимъ
є҆сѝ бцⷣе всепѣ́таѧ , спасѝ гра́дъ и҆ лю́ди . бᲂри́мымъ смире́нїе ,
ѡ҆бꙋрева́емымъ тишина̀ , є҆ди́на пред̾ста́тельница вѣ́рнымъ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= є҆=ктенїѧ̀ . =та́же , ча́съ , а҃ . ѱ=алмы̀ , ѡ҆бы́чны .
и҆ про́чее , и҆ кᲂне́чныи ѿпꙋ́стъ .

В=ъ четверто́къ , бл҃же́нны . гла́съ , ѕ҃ .=

~Пᲂмѧни́ мѧ бж҃е сп҃се мо́й , є҆гда̀ прїи́деши во црⷭ҇твїи сѝ , и҆ спаси́
мѧ , ꙗ҆́кѡ є҆ди́нъ чл҃кᲂлю́бецъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
Ꙗ҆́=кѡ лꙋчѝ та́йныѧ , прᲂте́кше в̾ ми́рѣ а҆пⷭ҇ли сла́внїи , чл҃ческїи ро́дъ
вѣ́рᲂю прᲂсвѣти́ли є҆стѐ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Ꙗ҆́=кѡ ѻ҆́блацы ѡ҆крᲂпи́ли
є҆стѐ во́дꙋ въ ми́рѣ , бжⷭ҇твенагѡ ра́зꙋма , прᲂсвѣще́нїи , гдⷭ҇ни а҆пⷭ҇ли .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ небесѣхъ .
М=ꙋче́нїѧ ѻ҆гню̀ прїѡ҆бща́ющесѧ , бжⷭ҇твенꙋю ро́сꙋ прᲂхлажа́ющꙋю ва́съ ,
ѿ́ гдⷭ҇а вᲂспрїѧ́сте мч҃нцы .

=сла́ва . С=т҃ѣ́й и҆ честнѣ́й трⷪ҇цѣ , вѣ́рнїи пᲂклᲂнѧ́ющесѧ сᲂгла́снѡ
вᲂзᲂпїе́мъ , а҆пⷭ҇лъ мᲂльба́ми спасѝ всѣ́хъ на́съ .

=и҆ ны́нѣ . Р=о́ждьшаѧ сло́ва па́че слᲂвесѝ бцⷣе , ѻ҆ц҃ꙋ сᲂбез̾нача́льнаго ,
тᲂгѡ̀ мᲂлѝ спасти́сѧ дш҃а́мъ на́шимъ .



