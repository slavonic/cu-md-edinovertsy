В=ъ недѣ́лю , ве́черъ . на́ гдⷭ҇и вᲂзва́хъ , стⷯры , пᲂкаѧ́нны . гла́съ , и҃ .
=з=апѣ́въ : ꙗ҆́кѡ ѿ тебѐ ѡ҆чище́нїе є҆́сть . Г=дⷭ҇и , прише́дыи въ ми́ръ
грѣ́шники призва́ти , и҆ раз̾бо́йники и҆ мытарѧ̀ и҆ блꙋдни́цꙋ , и҆ блꙋ́днаго
прїе́мыи , и҆́же па́че всѣ́хъ менѐ , сᲂгрѣши́вшаго тѝ хрⷭ҇тѐ мо́й , и҆
ника́кᲂже къ тебѣ̀ ка́ющасѧ , чл҃кᲂлю́бнѣ призᲂвѝ .

=ᲂу҆пᲂва̀ дш҃а мᲂѧ̀ на́ гдⷭ҇а . Г=дⷭ҇и , и҆́же ѿ мытаре́й па́стыри цр҃кви
твᲂе́й пᲂставле́и . и҆ ꙗ҆́же то́й пре́же гᲂни́тели , ны́нѣ застꙋ́пники
сᲂдѣ́лавъ , и҆ менѐ тѣ́хъ мл҃твами свᲂѐ ѻ҆вча̀ пᲂкажѝ сп҃се , и҆ да не
в̾ снѣ́дь чꙋжде́мꙋ , непᲂтре́бныи бꙋ́дꙋ .

=да ᲂу҆пᲂва́етъ і҆и҃ль на́ гдⷭ҇а . П=ла́чи ѻ҆каѧ́ннаѧ дш҃е пре́жде кᲂнца̀ , и҆
бг҃ᲂви прилѣпи́сѧ , зᲂвꙋ́щи є҆мꙋ̀ ѿ срⷣца со стена́ньми , ѽ всескве́рнаѧ .
сᲂгрѣши́хъ ти хрⷭ҇тѐ , не гнꙋша́йсѧ менѐ мᲂлю́сѧ , но ѡ҆брати́въ мѧ ꙗ҆́кѡ
млⷭ҇тивъ , и҆ прᲂще́нїю спᲂдо́би .

=та́же , в̾ минѣ́и , с=тⷯры , ~ст҃о́мꙋ . ~а҆́ще ли нѣ́сть минѣ́и . =и҆́ны ,
стихѣ́ры , беспло́тнымъ ст҃ы́мъ а҆́нг҃лѡмъ . =з=апѣ́въ : ѿ всѣ́хъ без̾зако́нїи
є҆гѡ̀ . Г=дⷭ҇и , беспло́тныхъ сᲂбо́ри непреста́ннѡ сла́вѧтъ тѧ , твᲂеѧ̀
наслажа́ющесѧ красᲂты̀ . и҆ не и҆зрече́ннᲂю дᲂбро́тᲂю , и҆ трисо́лнечными
лꙋча́ми бᲂга́тнѡ ѡ҆зарѧ́еми . и҆́хже мл҃твами и҆ пред̾ста́тельствᲂмъ сп҃се ,
спасѝ дш҃а на́ша .

=пᲂхвали́те є҆гѡ̀ всѝ лю́дїе . Г=дⷭ҇и , всесо́лнечныѧ ли́ки а҆́нг҃льскїѧ ,
ты̀ пᲂста́вилъ є҆сѝ всеси́льнымъ ти сло́вᲂмъ . и҆ прест҃ы́мъ твᲂи́мъ д́х҃ᲂмъ ,
не ѿпа́дающее тѣ́мъ сїѧ́нїе дарᲂва́въ . и҆́хже мᲂльба́ми сп҃се , всѣ́хъ на́съ
спасѝ пᲂю́щихъ тѧ .

=и҆ и҆́стина гдⷭ҇нѧ пребыва́етъ во́ вѣки . Г=дⷭ҇и , серафи́ми вᲂспѣва́ютъ тѧ ,
и҆ вла́сти и҆ а҆́нг҃ли , нача́ла , и҆ гдⷭ҇ьствїѧ , и҆ прⷭ҇то́ли , и҆ си́лы , и҆
а҆рха́нг҃ли , и҆ херꙋви́ми стра́шни , пѣ́нїе вᲂспѣва́ютъ ти . тѣ́хъ всѣ́хъ
застꙋпле́нїемъ , всѧ̀ спасѝ и҆́же вѣ́рᲂю вᲂспѣва́ющихъ тѧ .

=сла́ва , и҆ ны́нѣ , боⷢ҇ . В=сегда̀ твᲂрца̀ , а҆́зъ тва́рь ѡ҆скᲂрблѧ́ю и҆
прᲂгнѣ́ваю , да́ждь мѝ и҆справле́нїе ѻ҆трᲂкᲂви́це , пре́жде тᲂгѡ̀
премѣни́вши . и҆ по́мᲂщїю твᲂе́ю къ дѣ́лᲂмъ ᲂу҆го́днымъ вᲂста́ви , ꙗ҆́кѡ
да ᲂу҆лꙋчꙋ̀ спасе́нїе и҆ ѡ҆ставле́нїе .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стихѣ́ры , пᲂкаѧ́нны . гла́съ , и҃ . Т=ебѐ
цр҃ѧ и҆ влⷣкꙋ , а҆́нг҃ли непреста́ннѡ вᲂспѣва́ютъ , а҆́зъ же тѝ припа́даю ꙗ҆́кѡ
мыта́рь вᲂпїѧ̀ , бж҃е ѡ҆чи́сти мѧ и҆ пᲂми́лꙋй мѧ .

=сти́хъ : к̾ тебѣ̀ вᲂз̾ведо́хъ ѻ҆́чи . Б=ез̾сме́ртна сꙋ́щи дш҃е мᲂѧ̀ ,
вᲂлна́ми жите́йскими не пᲂгрꙋжа́йсѧ , но вᲂзни́кни вᲂпїю́щи к̾ свᲂемꙋ̀
бл҃гᲂда́телю , бж҃е ѡ҆чи́сти мѧ и҆ пᲂми́лꙋй мѧ .

=сти́хъ : пᲂми́лꙋй на́съ гдⷭ҇и . мⷱ҇ꙋ . М=ч҃нцы гдⷭ҇ни , всѧ́ко мѣ́стѡ
ѡ҆сщ҃а́ете , и҆ всѧ́къ недꙋ́гъ ᲂу҆врачꙋ́ете . и҆ ны́нѣ мᲂли́те , и҆зба́витисѧ
ѿ сѣте́й вра́жїихъ дш҃а́мъ на́шимъ , мо́лимъ вы̀ .

=сла́ва , и҆ ны́нѣ , боⷢ҇ . А҆=рха́нг҃ла гаврїи́ла гла́съ вᲂспрїи́мше
рце́мъ , ра́дꙋисѧ мт҃и бж҃їѧ , ꙗ҆́же жизнᲂда́вца хрⷭ҇та̀ ми́рꙋ ро́ждьшаѧ .

=таⷤ , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . =во́ =гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ нлⷣю , на па́вечерницѣ . кано́нъ , прест҃ѣ́й бцⷣѣ . гла́съ , и҃ .
пѣ́снь , а҃ . і҆рмо́съ . В=ᲂѡ҆рꙋже́на фараѡ́на пᲂгрꙋзѝ , чꙋдᲂтвᲂрѧ́й дре́вле ,
мѡѷсе́йскїи же́ѕлъ крⷭ҇тᲂѡ҆бра́знѡ прᲂразѝ , и҆ раздѣлѝ мо́ре . і҆и҃лѧ же
бѣжа́ща , пѣ́ша хᲂдѧ́ща спасѐ , пѣ́снь бг҃ᲂви вᲂз̾сыла́юща .

=запѣ́въ : прест҃а́ѧ гжⷭ҇е бцⷣе спасѝ на́съ . П=ресла́внаѧ ѡ҆ тебѣ̀
вᲂз̾гл҃ашасѧ пречⷭ҇таѧ , вѣ́рнымъ сла́ва , є҆ди́на бы́вша . тѣ́мже бꙋ́дꙋщей
сла́вѣ прича́стника мѧ пᲂкажѝ , твᲂи́ми мл҃твами , сла́вѧщагѡ тѧ̀ , прест҃а́ѧ
дв҃о всепѣ́таѧ . ~Бл҃гᲂслᲂве́нъ пло́дъ пречⷭ҇таѧ чре́ва твᲂегѡ̀ , и҆́мже земні́и
всѝ клѧ́твы и҆зба́вихᲂмсѧ , бл҃гᲂслᲂве́наѧ всечⷭ҇таѧ . ѽ несказа́ннᲂе чꙋ́до ,
недᲂразꙋ́мнᲂе слы́шанїе , всѣ́хъ же вѣ́рныхъ спасе́нїе .= сла́ва . А҆́=нг҃лъ
мо́литъ тѧ гдⷭ҇и мно́жество всегда̀ , ᲂу҆чени́къ сᲂбо́ръ , и҆ прⷪ҇ркъ ,
сᲂсло́вїе мч҃нкъ , и҆ прпⷣбныхъ твᲂи́хъ , бцⷣы ра́ди , грѣхѡ́въ прᲂще́нїе
да́рꙋй на́мъ , ꙗ҆́кѡ чл҃кᲂлю́бецъ .= и҆ ны́нѣ . Т=ебѐ пречⷭ҇тꙋю , и҆́же
в̾ лᲂжесна́хъ прїе́мшꙋю ѻ҆́гнь непᲂстᲂѧ́нныи мᲂлю̀ вѣ́рᲂю , гее́нны ѻ҆гнѧ̀
и҆з̾ба́вити мѧ и҆ и҆схи́тити , и҆ вѣ́чнагѡ мꙋче́нїѧ свᲂбᲂди́ти , твᲂи́ми
бл҃гᲂпрїѧ́тными мᲂли́твами .

=пѣ́снь , г҃ . і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Чи́стагѡ житїѧ̀ ѿпа́дъ
пречⷭ҇таѧ , прилᲂжи́хсѧ скᲂто́мъ , и҆ ѡ҆сꙋжде́нъ ве́сь бы́хъ , ꙗ҆́же сꙋдїю̀
ро́ждьшаѧ , всѧ́кᲂгѡ ѡ҆сꙋже́нїѧ и҆зба́ви и҆ спаси́ мѧ . ~Стᲂна́нїѧ чⷭ҇таѧ и҆
дш҃е́внꙋю сле́зꙋ , и҆ при́снᲂе ми ᲂу҆миле́нїе пᲂда́ждь ѻ҆трᲂкᲂви́це , ꙗ҆́кѡ
да пла́чꙋ ѡ҆держа́щїѧ мѧ стра́сти ѿ невнѧ́тїѧ , бг҃ᲂбл҃гᲂда́тнаѧ .= сла́ва .
Н=бⷭ҇нїи чи́нᲂве слꙋже́бнїи дꙋ́си , сᲂбо́ръ прᲂро́къ и҆ а҆пⷭ҇лъ , и҆ мч҃нкъ
твᲂи́хъ , мо́лѧтъ тѧ непреста́ннѡ ще́дре , лю́демъ твᲂи́мъ да́рꙋй ,
прегрѣше́нїемъ ѡ҆ставле́нїе .= и҆ ны́нѣ . М=илᲂсе́рдїѧ мѧ̀ бжⷭ҇твенагѡ ꙗ҆́кѡ
млⷭ҇тива пречⷭ҇таѧ , ны́нѣ спᲂдо́бити ᲂу҆мᲂлѝ милᲂсе́рдаго . нра́вы бо
неми́лᲂстивы немилᲂсе́рднѡ стѧжа́въ , вѣ́чнᲂмꙋ ѻ҆гню̀ дᲂсто́инъ бы́хъ .

=пѣ́снь , д҃ . і҆рмо́съ . Т=ы́ ми хрⷭ҇тѐ гдⷭ҇ь , ты́ же и҆ си́ла ми , ты́ ми
бг҃ъ , ты́ ми ра́дᲂванїе . не ѡ҆ста́вль нѣ́дра ѻ҆́ч҃а , но ми́лᲂстїю си на́шꙋ
нищетꙋ̀ пᲂсѣти́въ . тѣ́мъ съ прᲂро́кѡмъ а҆вва́кꙋмᲂмъ зᲂвꙋ̀ , си́лѣ твᲂе́й
сла́ва чл҃кᲂлю́бче . ~Лꙋка́ваѧ грѣхо́въ мᲂи́хъ рꙋкᲂписа́нїѧ раз̾дерѝ
пречⷭ҇таѧ , бжⷭ҇твенымъ кᲂпїе́мъ прᲂбо́дшимъ бжⷭ҇твенаѧ ре́бра , вᲂчл҃читисѧ
и҆з̾ тебѐ вᲂсхᲂтѣ́вшагѡ . и҆ мᲂлѝ є҆гѡ̀ въ кни́зѣ мѧ спасе́ныхъ написа́ти ,
безꙋ́мнѡ бг҃а ᲂу҆дали́вшагᲂсѧ . ~Да гла́сы бл҃гᲂда́рствеными сла́влю тѧ ,
да любо́вїю бжⷭ҇твенᲂю велича́ю тѧ пренепᲂро́чнаѧ . ꙗ҆́же вели́кимъ свᲂи́мъ
ржⷭ҇тво́мъ , всѧ̀ ᲂу҆да́лившїѧсѧ вᲂз̾вели́чивши . вельмѝ ᲂу҆да́лившагᲂсѧ и҆
лю́тѣ па́дшаго мѧ , прᲂще́нїѧ бжⷭ҇твенагѡ спᲂдо́би .= сла́ва . З=ако́ни
въ тебѣ̀ и҆спраздни́шасѧ є҆стества̀ , па́че є҆стества́ бо бг҃а сло́ва рᲂдила̀
є҆сѝ . тѣ́мже тѧ вѣ́рᲂю мᲂлю̀ пренепᲂро́чнаѧ , и҆́же па́че є҆стества̀ чл҃ческа
мно́го сᲂгрѣ́шша , и҆ бг҃а ᲂу҆да́льшасѧ , ѡ҆браща́ющагᲂсѧ спасѝ мᲂли́твами
твᲂи́ми .= и҆ ны́нѣ . В=ра́гъ ᲂу҆́бѡ грѣхо́вными стрѣла́ми дш҃ꙋ мᲂю̀ всю̀
ᲂу҆ѧ́зви , и҆ ѡ҆сквернѝ сластьмѝ мᲂѐ срⷣце , и҆ ѿ пꙋтѝ ѿведѐ пра́вагѡ .
сегѡ̀ ра́ди дв҃о вᲂпїю́ ти , ѡ҆брати́вши и҆сцѣлѝ и҆ спаси́ мѧ .

=пѣ́снь , є҃ . і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те
незахᲂдѧ́и , пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆
к̾ свѣ́тꙋ запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Ро́дᲂве рᲂдѡ́въ , тѧ̀
дв҃о прⷭ҇нѡ бл҃же́ннꙋю ны́нѣ блажа́тъ , и҆ нбⷭ҇ныѧ си́лы , ꙗ҆́кѡ до́льнѧѧ
съ вы́шними сᲂвᲂкꙋ́пльшꙋю , вᲂсхвалѧ́ютъ є҆ди́нꙋ в̾ жена́хъ бл҃гᲂслᲂве́нꙋю ,
па́дшагѡ а҆да́ма , и҆справле́нїе . ~Пребыва́ти мѧ цѣ́ла , и҆ непрело́жна
стᲂѧ́нїѧ лꙋ́чшагѡ , но бл҃гᲂше́ствꙋюща , и҆ бг҃ᲂви ᲂу҆го́днаѧ дѣ́лати бл҃га́ѧ
мᲂлѝ , бл҃га́го ро́ждьшаѧ сло́ва , и҆́же на́съ без̾слᲂве́сїѧ и҆зба́вльшаго .=
сла́ва . И҆́=же кро́вь свᲂю̀ сло́ве на крⷭ҇тѣ̀ прᲂлїѧ́выи , за премно́гꙋю
страсте́й мᲂи́хъ бе́зднꙋ и҆з̾сꙋшѝ , и҆ во ᲂу҆миле́нїи тебѣ̀ бг҃ᲂви
ᲂу҆гᲂди́ти , бцⷣы ра́ди спᲂдо́би .= и҆ ны́нѣ . М=т҃и дв҃о ѻ҆трᲂкᲂви́це , ꙗ҆́же
не ѡ҆быме́ннаго пло́тїю ро́ждьшаѧ , а҆́нг҃лѡмъ сла́вꙋ , и҆ бѣсѡ́мъ ꙗ҆́звꙋ ,
бг҃ᲂневѣ́сто , мᲂѐ срⷣце ᲂу҆ѧзви́вшеесѧ грѣхо́мъ , цѣльбы̀ бжⷭ҇твеныѧ
спᲂдо́би .

=пѣ́снь , ѕ҃ . і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ мᲂѧ̀ ,
и҆ и҆з̾ глꙋбины̀ ѕѡ́лъ вᲂз̾веди́ мѧ мᲂлю́сѧ , к̾ тебѣ́ бо вᲂз̾ва́хъ и҆ ᲂу҆слы́ша
мѧ , бж҃е спасе́нїѧ мᲂегѡ̀ . ~Пᲂми́лᲂвасѧ тᲂбо́ю є҆стество̀ чл҃ческᲂе ,
млⷭ҇тиваѧ влⷣчце , млⷭ҇тиваго бо рᲂдила̀ є҆сѝ пречⷭ҇таѧ . тѣ́мже мᲂлю́ тѧ мᲂю̀
дш҃ꙋ пᲂми́лꙋй . ~Беспло́тныхъ чи́нᲂве мо́лѧтъ тѧ хрⷭ҇тѐ , мч҃нкъ прⷪ҇ркъ и҆
а҆пⷭ҇лъ твᲂи́хъ , ро́ждьшїѧ тѧ̀ ра́ди , лю́ди твᲂѧ̀ спасѝ ѿ всѧ́кᲂгѡ
ѡ҆б̾стᲂѧ́нїѧ .= сла́ва . И҆́=же недѣ́ланнаѧ землѧ̀ , дѣ́лателѧ ро́ждьши , и҆
всѣ́хъ зижди́телѧ . ѡ҆лѧдѣ́вшꙋю дꙋ́шꙋ мᲂю̀ страстьмѝ , плᲂдᲂно́снꙋ пᲂкажѝ
бжⷭ҇твенымъ разꙋмѣ́нїемъ .= и҆ ны́нѣ . П=рестꙋпи́хъ за́пᲂвѣди є҆́же к̾ бг҃ꙋ
ведꙋ́щїѧ мѧ , и҆ нехᲂтѧ̀ пᲂрабо́тихсѧ лꙋка́вымъ страсте́мъ . тѣ́мже мᲂлю́ тѧ
при́снѡ дв҃о , и҆схи́ти мѧ ѿ тѣ́хъ влады́чествїѧ .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , и҃ .
Н=бⷭ҇нᲂе бл҃гᲂче́стїе си́ламъ , и҆ пᲂхва́льнꙋю высᲂтꙋ̀ дш҃а́мъ на́шимъ , мт҃рь
дв҃ꙋ ѻ҆трᲂкᲂви́цꙋ , вᲂсхва́лимъ вѣ́рнїи . ра́дꙋисѧ , ꙗ҆́же а҆́нг҃лѡмъ твᲂрца̀
во ᲂу҆тро́бѣ заче́нши . ра́дꙋисѧ па́дающимъ ѡ҆чище́нїе , бг҃а сло́ва
вᲂпло́щши . ра́дꙋисѧ невѣ́сто неневѣ́стнаѧ .

=пѣ́снь , з҃ . і҆рмо́съ . Б=ж҃їѧ схᲂжде́нїѧ ѻ҆́гнь ᲂу҆стыдѣ́сѧ въ вавилѡ́нѣ
дре́вле . сегѡ̀ ра́ди ѻ҆́трᲂцы , в̾ пещѝ ра́дᲂваннᲂю нᲂго́ю , ꙗ҆́кѡ во́ свѣтѣ
ликᲂва́хꙋ пᲂю́ще , блгⷭ҇ве́нъ бг҃ъ ѻ҆ц҃ъ на́шихъ . ~Не и҆зрече́ннымъ ржⷭ҇тво́мъ
сѝ , стра́шнымъ и҆ не и҆зрече́ннымъ веще́мъ на́съ спᲂдо́била є҆сѝ бцⷣе .
тѣ́мже мѧ стра́шныѧ мꙋ́ки и҆зба́ви , и҆ не и҆зрече́нныѧ мѧ ра́дᲂсти и҆спо́лни ,
да пᲂю́ тѧ при́снѡ мнᲂгᲂпѣ́тꙋю . ~Въ лѣ́нᲂсти житїѐ мᲂѐ и҆́зживъ , и҆ бы́хъ
без̾пло́денъ . и҆ ᲂу҆жаса́юсѧ прѣ́нїѧ , и҆ гее́ны ѻ҆гнѧ̀ негаси́магѡ , ꙗ҆́же
ѻ҆́гнь ро́ждьшаѧ бцⷣе непᲂстᲂѧ́нныи , прилѣжѝ и҆зба́вити мѧ мл҃твами твᲂи́ми .=
сла́ва . Ч=ꙋде́съ превы́ше вели́кᲂе чꙋ́до твᲂегѡ̀ ржⷭ҇тва̀ , чⷭ҇таѧ дв҃о , сегѡ̀
ра́ди вᲂпїю́ ти бг҃ᲂрᲂди́тельнице , твᲂѧ̀ ми́лᲂсти на мнѣ̀ ᲂу҆дивѝ , и҆
бꙋ́дꙋщагѡ гнѣ́ва и҆зба́ви и҆ спаси́ мѧ .= и҆ ны́нѣ . М=енѐ жи́вшаго в̾ лѣ́нᲂсти
и҆ презрѣ́вша ст҃ы́ѧ зако́ны твᲂѧ̀ , и҆ честна́ѧ ти хрⷭ҇тѐ пᲂвелѣ́нїѧ ,
ᲂу҆ще́дри сп҃се ро́ждьшїѧ тѧ ра́ди , ꙗ҆́кѡ бл҃гᲂда́тель бг҃ъ и҆
мнᲂгᲂми́лᲂстивъ .

=пѣ́снь , и҃ . і҆рмо́съ . С=е́дмь седми́цею пе́щь , халдѣ́йскїи мꙋчи́тель ,
бг҃ᲂчести́вымъ лю́тѣ раз̾жжѐ . си́лᲂю же лꙋ́чшею спасе́ныхъ ви́дѣвъ , твᲂрцꙋ̀
и҆ и҆зба́вителю вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте
лю́дїе , и҆ превᲂзнᲂси́те є҆гѡ̀ во́ вѣки . ~Оу҆мерщве́нꙋю ѡ҆живѝ , па́дшꙋю
вᲂста́ви , ᲂу҆ѧ́звенꙋю дш҃ꙋ мᲂю̀ и҆сцѣлѝ . ᲂу҆́мъ мо́й ᲂу҆мирѝ . и҆скꙋше́нїи
во́лны ᲂу҆крᲂтѝ дв҃це . и҆ вᲂпїю́ща мѧ спасѝ , дѣ́ти бл҃гᲂслᲂви́те ,
сщ҃е́ннїи вᲂспо́йте , лю́дїе превᲂз̾нᲂси́те є҆гѡ̀ во́ вѣки . ~Ꙗ҆́кѡ
разбо́йникъ взыва́ю ти , пᲂмѧни́ мѧ чл҃кᲂлю́бче . пла́чꙋ ꙗ҆́кѡ блꙋдни́ца , и҆
вᲂпїю̀ сᲂгрѣши́хъ , ꙗ҆́кᲂже дре́вле блꙋ́дныи . ка́ющасѧ прїими́ мѧ
ѿча́ѧннагѡ , бцⷣы ра́ди , да ᲂу҆се́рднѡ вᲂпїю̀ , сщ҃е́ннїи вᲂспо́йте ,
лю́дїе превᲂзнᲂси́те є҆гѡ̀ во́ вѣки .= сла́ва . Р=абᲂлѣ́пнѡ вᲂпїе́мъ ти бцⷣе
всепѣ́таѧ , с̾ без̾чи́слеными ᲂу҆́мными си́лами , прⷪ҇рки и҆ прпⷣбными , а҆пⷭ҇лы
и҆ мч҃нки , сᲂтвᲂрѝ мᲂльбꙋ̀ за всѧ̀ челᲂвѣ́ки , бжⷭ҇твенѣ пᲂю́ще ,
бл҃гᲂслᲂви́те всѧ̀ дѣ́ла , и҆ превᲂзнᲂси́те є҆гѡ̀ во́ вѣки .= и҆ ны́нѣ .
Ч=естнѣ́йши є҆сѝ бцⷣе всенепᲂро́чнаѧ , преми́рныхъ а҆́нг҃лъ чино́вства ,
си́хъ бо рᲂдила̀ є҆сѝ сᲂзда́телѧ и҆ гдⷭ҇а , ѿ дв҃ческїѧ не и҆скꙋсᲂбра́чныѧ
ᲂу҆тро́бы , во двᲂю̀ сꙋществꙋ̀ несмѣ́сно и҆ непрело́жно , є҆ди́нъ сᲂста́въ бцⷣе
вᲂплᲂще́нъ .

=пѣ́снь , ѳ҃ . і҆рмо́съ . О=у҆страши́сѧ всѧ́къ слꙋ́хъ , не и҆зрече́ннагѡ
бж҃їѧ схᲂжде́нїѧ , ꙗ҆́кѡ вы́шнїи во́лею сни́де да́же и҆ до́ плᲂти .
ѿ дв҃ческагѡ бо чре́ва бы́въ ᲂу҆́бѡ чл҃къ . тѣ́мже тѧ̀ пречⷭ҇тꙋю бцⷣꙋ , вѣ́рнїи
велича́емъ . =Ѽ= бжⷭ҇твеныи ѻ҆́дръ сᲂло́мѡнᲂвъ , є҆го́же ѡ҆крꙋжа́ютъ нн҃ѣ
си́льнїи шестьдесѧ́тъ . гл҃ы бжⷭ҇твенагѡ писа́нїѧ , на не́мже бг҃ъ пᲂчѝ .
тма́ми мѧ прⷭ҇нѡ бѣ́сы ѡ҆крꙋже́на , невре́дна сᲂхранѝ си́лᲂю сѝ , чⷭ҇таѧ
прⷭ҇нѡ дв҃о . ~И҆ска́пающаѧ бжⷭ҇твенꙋю сла́дᲂсть , всѣ́хъ сла́дᲂсть ро́ждьшаѧ ,
дш҃ꙋ мᲂю̀ ᲂу҆сладѝ , ꙗ҆́дᲂмъ ѕмїины́мъ ѡ҆гᲂрче́нꙋю , ѿчꙋжда́юща мѧ го́рькагѡ
вре́да , всегда̀ хᲂда́тайствᲂмъ сѝ пред̾ста́тельнице вѣ́рнымъ непᲂсты́днаѧ .=
сла́ва . С=л҃нце сла́вы і҆с҃е , ѻ҆каѧ́ннꙋю ми дш҃ꙋ прᲂсвѣтѝ , мᲂльба́ми тебѐ
ро́ждьшїѧ чⷭ҇тыѧ бг҃ᲂѻ҆трᲂкᲂви́цы , и҆ беспло́тныхъ слꙋ́гъ , чⷭ҇тны́хъ а҆пⷭ҇лъ
твᲂи́хъ , и҆ ст҃ль , и҆ прⷪ҇ркъ и҆ мч҃нкъ и҆з̾бра́нныхъ и҆ прпⷣбныхъ твᲂи́хъ .=
и҆ ны́нѣ . С=трашꙋ́сѧ є҆ди́не цр҃ю , твᲂегѡ̀ втᲂра́го и҆ стра́шнаго
прише́ствїѧ , ве́сь ѡ҆сꙋжде́нъ недᲂꙋмѣ́ненъ сы́и гдⷭ҇и . тѣ́мже пре́жде кᲂнца̀
вᲂпїю́ ти , ро́ждьшїѧ тѧ ра́ди пᲂщади́ мѧ , и҆ спасѝ ми́лᲂстиве бл҃гі́и
чл҃кᲂлю́бче . =та́же , д=ᲂсто́йнѡ є҆́сть . =и҆= про́чее , ѡ҆бы́чно . =и҆=
ѿпꙋ́стъ .

В=ъ пᲂнедѣ́льникъ , на ᲂу҆́трени . по а҃ , стихᲂло́гїи . сѣда́льны ,
пᲂкаѧ́нны . гла́съ , и҃ . Ѻ҆́=кᲂмъ милᲂсе́рдымъ гдⷭ҇и ви́ждь мᲂѐ смире́нїе ,
ꙗ҆́кѡ пᲂма́лꙋ жи́знь мᲂѧ̀ скᲂнчава́етсѧ , и҆ ѿ дѣ́лъ нѣ́сть мнѣ̀ спасе́нїѧ .
сегѡ̀ ра́ди мᲂлю́сѧ , ѻ҆́кᲂмъ бл҃гᲂꙋтро́бнымъ гдⷭ҇и ви́ждь мᲂѐ смире́нїе , и҆
спаси́ мѧ .= сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ
твᲂи́мъ пᲂкажѝ менѐ . Ꙗ҆́=кѡ сꙋдїѝ прише́дшꙋ пᲂпецы́сѧ дш҃е , и҆ стра́шнагѡ
днѐ ча́съ пᲂмышлѧ́й , сꙋ́дъ бо без̾ ми́лᲂсти є҆́сть , несᲂтво́ршимъ ми́лᲂсти .
тѣ́мже пᲂщади́ мѧ сп҃се , є҆ди́нъ бо є҆сѝ без̾грѣ́шенъ .= сла́ва , и҆ ны́нѣ ,
боⷢ҇ . П=ᲂвелѣ́ннᲂе та́инство прїе́мъ въ ра́зꙋмѣ въ кро́вѣ і҆ѡ́сифᲂвѣ ,
со тща́нїемъ пред̾ста̀ беспло́тныи , гл҃ѧ не и҆скꙋ́снѣй бра́кꙋ , преклᲂне́и
схᲂжде́нїемъ нб҃са̀ , въмѣща́етсѧ не и҆змѣ́ннѡ ве́сь в̾ тѧ̀ . є҆го́же и҆ ви́жꙋ
въ лᲂжесна́хъ твᲂи́хъ прїе́мша ра́бїи зра́къ , ᲂу҆жаса́юсѧ зва́ти ти ,
ра́дꙋисѧ невѣ́сто неневѣ́стнаѧ .

=по в҃ , стихᲂло́гїи , сѣда́льны . гла́съ , и҃ . Д=н҃ь ѻ҆́нъ стра́шныи
пᲂмышлѧ́ющи дш҃е мᲂѧ̀ пᲂбдѝ , вжига́ющи свѣщꙋ̀ свᲂю̀ ма́слᲂмъ прᲂсвѣща́ющи ,
невѣ́си бо кᲂгда̀ прїи́детъ к̾ тебѣ̀ гла́съ гл҃ющїи , сѐ жени́хъ , блюдѝ
ᲂу҆́бѡ дш҃е мᲂѧ̀ да невᲂздре́млеши , и҆ пребꙋ́деши внѣ̀ тᲂлкꙋ́щи ꙗ҆́кѡ пѧ́ть
дв҃ъ . но бо́дренѡ пᲂбдѝ , да ᲂу҆срѧ́щеши хрⷭ҇та̀ сᲂє҆ле́ѡмъ ма́ститᲂмъ , и҆
да́стъ ти черто́гъ бжⷭ҇твеныѧ сла́вы свᲂеѧ̀ .= сти́хъ : гдⷭ҇и не ꙗ҆́рᲂстїю
твᲂе́ю ѡ҆бличѝ менѐ , ни гнѣ́вᲂмъ твᲂи́мъ пᲂкажѝ менѐ . Ꙗ҆́=кѡ блꙋдни́ца
припа́даю ти , да прїимꙋ̀ ѡ҆ставле́нїе . в̾мѣ́стѡ ми́ра , сле́зы ѿ срⷣца
принᲂшꙋ́ ти , да ꙗ҆́кѡ ѻ҆́нꙋю ᲂу҆ще́дриши мѧ сп҃се , и҆ пᲂда́си ми ѡ҆чище́нїе
грѣхо́въ . ꙗ҆́кѡ бо ѻ҆на̀ вᲂпїю́ ти , и҆зба́ви мѧ ѿ скве́рныхъ дѣ́лъ мᲂи́хъ .
=сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ . С=вѣ́тᲂмъ
нбⷭ҇нымъ прᲂсвѣща́етсѧ дне́сь сі́й хра́мъ , въ не́мже во́инства а҆́нг҃льскаѧ
ра́дꙋютсѧ . с̾ ни́ми же и҆ чл҃честїи ли́цы веселѧ́тсѧ , въ па́мѧть
стрⷭ҇тᲂте́рпецъ . тѣ́хъ мл҃твами , низ̾пᲂслѝ ми́рꙋ свᲂемꙋ̀ смире́нїе хрⷭ҇тѐ ,
и҆ ве́лїю ми́лᲂсть .= сла́ва , и҆ ны́нѣ , боⷢ҇ . Р=а́дꙋисѧ две́ри цр҃ѧ сла́вы ,
є҆ю́же вы́шнїи є҆ди́нъ про́йде , и҆ пребы́ти запечатлѣ́ннꙋ бл҃гᲂи҆зво́ли ,
во спасе́нїе дш҃а́мъ на́шимъ .

=по г҃ , стихᲂло́гїи , сѣда́ленъ . гла́съ , и҃ . М=ытаре́во стᲂна́нїе , и҆
блꙋдни́цы рыда́нїе дш҃е пре́же кᲂнца̀ вᲂспрїимѝ , свѣ́дꙋщемꙋ та́йнаѧ дѣ́ла
твᲂѧ̀ , непреста́й рыда́нїемъ и҆спᲂвѣ́дающисѧ и҆ пла́чемъ , пᲂсто́мъ и҆
бдѣ́нїемъ , и҆ мл҃твᲂю вᲂпїю́щи , сᲂгрѣши́хъ ѡ҆чи́сти мѧ сп҃се мл҃твами
а҆́нг҃лъ твᲂи́хъ , ꙗ҆́кѡ ще́дръ , и҆ спаси́ мѧ .= сла́ва , и҆ ны́нѣ , боⷢ҇ .
Б=г҃ᲂра́дᲂваннаѧ чⷭ҇таѧ и҆ блгⷭ҇ве́наѧ , и҆́же за милᲂсе́рдїе щедро́тъ
и҆з̾ тебѐ ро́ждьшагᲂсѧ , с̾ вы́шними си́лами со а҆рха́нг҃лы и҆ со всѣ́ми
беспло́тными , ѡ҆ на́съ мᲂлѝ непреста́ннѡ , да́ти на́мъ пре́жде кᲂнца̀
прᲂще́нїе и҆ ѡ҆чище́нїе грѣхо́въ , и҆ житїѧ̀ и҆справле́нїе , ꙗ҆́кѡ
да ѡ҆брѧ́щемъ млⷭ҇ть . =таⷤ , ѱл҃о́мъ , н҃ . п=ᲂми́лꙋй мѧ бж҃е . =и҆
вᲂз̾гла́съ , м=и́лᲂстїю и҆ щедро́тами .

К=ано́нъ , пᲂкаѧ́ненъ , ко́ гдⷭ҇ꙋ на́шемꙋ , і҆с҃ꙋ хрⷭ҇тꙋ̀ . и҆ ст҃ы́мъ є҆гѡ̀
мч҃нкѡмъ . твᲂре́нїе , ки́ръ і҆ѡ́сифᲂво . гла́съ , и҃ . пѣ́снь , а҃ .
і҆рмо́съ . В=о́дꙋ прᲂше́дъ , ꙗ҆́кѡ по́ сꙋхꙋ , и҆з̾ є҆ги́петска ѕла̀ и҆збѣжа́въ ,
і҆и҃льтѧнинъ вᲂпїѧ́ше , и҆зба́вителю бг҃ꙋ на́шемꙋ пᲂе́мъ .

=запѣ́въ : сла́ва тебѣ̀ бж҃е на́шъ , сла́ва тебѣ̀ . И҆=зба́ви мѧ гее́нны ,
ю҆́же себѣ̀ дѣ́лы без̾мѣ́стными и҆схᲂда́таихъ и҆зба́вителю , и҆ твᲂеѧ̀ любвѐ
вᲂжзи́ ми в̾ пᲂмышле́нїи ѻ҆́гнь бжⷭ҇твеныи сѝ . ~Пᲂкᲂри́хсѧ страсте́мъ и҆
ѡ҆мрачи́хсѧ , и҆ без̾слᲂве́сенъ бы́въ , сло́вᲂмъ пᲂчте́ныи гдⷭ҇и ,
вᲂзникнᲂве́нїе да́ждь дш҃и мᲂе́й , и҆ и҆́миже вѣ́си сꙋдьба́ми спаси́ мѧ .
=запѣ́в̾ : ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . С=тѧза́ема тѣлеса̀
ра́нами , ꙗ҆влѧ́хꙋ нра́въ пра́въ же и҆ не ᲂу҆кло́ненъ , и҆ є҆́же к̾ зижди́телю
любо́вь , вѣнцено́сцы всехва́льнїи мч҃нцы .= мⷱ҇ꙋ . К=рᲂве́й сте́кшїисѧ
рѣ́ки , ѿ тѣле́съ ст҃ы́хъ сла́вныхъ твᲂи́хъ страда́лецъ , и҆дᲂлᲂбѣ́сїѧ те́рнїе
твᲂе́ю си́лᲂю ще́дре пᲂтᲂпи́ша .= боⷢ҇ . И҆=сцѣлѝ чи́стаѧ , недꙋ́гꙋюща мѧ лю́тѣ
смертᲂно́снымъ грѣхо́мъ , плᲂтьски́хъ и҆ дш҃е́вныхъ скве́рнъ , ꙗ҆́кѡ да вѣ́рᲂю
при́снѡ ᲂу҆блажа́ю тѧ .

Д=рꙋгі́и , кано́нъ , беспло́тнымъ , ст҃ы́мъ а҆́нг҃лѡмъ . твᲂре́нїе , ки́ръ
ѳео́фана . гла́съ , и҃ . і҆рмо́съ , то́йже . =з=апѣ́въ : ст҃і́и а҆рха́нг҃ли и҆
а҆́нг҃ли , мᲂли́те бг҃а ѡ҆ на́съ . С=т҃ы́хъ а҆́нг҃лъ ꙗ҆́кѡ нача́льницы и҆
бг҃ᲂвидѣ́нїѧ наслажа́ющесѧ свѣ́тлѡ , бл҃гᲂда́вца и҆ сп҃са ѡ҆ на́съ мᲂли́те
а҆рха́нг҃ли . =двⷤа . Ж=ите́йскими ѡ҆держи́ми напа́стьми , к̾ ва́мъ ꙗ҆́кѡ
пред̾ста́телемъ ны́нѣ прибѣга́емъ вѣ́рнїи , а҆рха́нг҃ли бжⷭ҇твенїи , влⷣкꙋ
ѡ҆ на́съ ᲂу҆мᲂли́те .= боⷢ҇ . Б=ꙋ́ди ми дв҃о прибѣ́жище , приста́нище же и҆
стѣна̀ и҆ пред̾ста́тельница , ꙗ҆́же бг҃а пло́тїю ро́ждьши бг҃ᲂмт҃и ,
и҆зба́вителѧ и҆ всеще́драго .

=пѣ́снь , г҃ . і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Кᲂто́рыми ᲂу҆зрю́ тѧ хрⷭ҇тѐ
сп҃се ѻ҆чи́ма , ни є҆ди́нꙋ бо на землѝ за́пᲂвѣдь твᲂю̀ сᲂтвᲂри́хъ , и҆ ка́кѡ
непᲂстᲂѧ́ннᲂмꙋ тѝ пред̾ста́нꙋ престо́лꙋ сло́ве , ѡ҆ без̾мѣ́рныхъ ми ѕѡ́лъ
сᲂтвᲂри́ти ѿвѣ́тъ . ~Прᲂсте́ръ рꙋ́цѣ твᲂи́хъ щедро́тъ , прїими́ мѧ ꙗ҆́кᲂже
пре́жде блꙋ́днаго пᲂдо́бными ѻ҆бразы̀ , пᲂрабо́тившагᲂсѧ без̾че́стнымъ
страсте́мъ , и҆ ѿ тебѐ ᲂу҆дали́вшасѧ і҆с҃е чл҃кᲂлю́бче пребл҃гі́и .= мⷱ҇ꙋ .
О=у҆тверди́вшесѧ на ка́мени бж҃їѧгѡ ра́зꙋма , мч҃нцы хрⷭ҇то́вы страстᲂно́сцы ,
ѻ҆рꙋ́жїемъ вѣ́ры и҆скᲂрени́сте неразꙋ́мїѧ те́рнїе , и҆ плᲂды̀ страда́нїѧ
вᲂздѣ́ласте .= мⷱ҇ꙋ . Н=епᲂкᲂлѣби́мїи стᲂлпѝ и҆́стиннагѡ ра́зꙋма , пресвѣ́тлаѧ
цр҃кви ᲂу҆дᲂбре́нїѧ , сщ҃е́ннѣйшаѧ ѻ҆вча́та хрⷭ҇то́ва во́лею закᲂле́наѧ ,
мч҃нцы да пᲂхвале́ни бꙋ́дꙋтъ .= боⷢ҇ . Т=ебѐ храни́тельницꙋ всест҃а́ѧ
в̾ напа́стехъ стѧжа́хъ . тебѐ съ бг҃ᲂмъ мᲂлю̀ , пред̾ста́тельницꙋ и҆́мамъ
неꙋсы́пнꙋ . тебѐ да ѡ҆брѧ́щꙋ влⷣчце и҆збавлѧ́ющꙋ мѧ в̾ де́нь сꙋда̀ , всѧ́кᲂгѡ
ѡ҆сꙋжде́нїѧ .

=и҆́нъ , і҆рмо́съ , то́йже . Д=армѝ свѣтᲂлꙋ́чными а҆́нг҃льскагѡ чи́на ,
ꙗ҆́кѡ чинᲂнача́льницы ꙗ҆влѧ́еми а҆рхистрати́зи , ᲂу҆краша́юще хрⷭ҇то́вꙋ
цр҃кᲂвь , тве́рдо сᲂхрани́те ю҆̀ пред̾ста́тельствᲂмъ ва́шимъ . =двⷤа .
В=ᲂѡ҆рꙋжи́те бл҃гᲂвᲂле́нїемъ ꙗ҆́кѡ сла́внїи бж҃їи пред̾стᲂѧ́тели вѣ́рныхъ
и҆спᲂлне́нїе , правᲂсла́вїемъ дᲂбро́тᲂю ны́нѣ вѣнча́емо , и҆ ѿ напа́стей
и҆зба́вите бжⷭ҇твенїи а҆рха́нг҃ли .= боⷢ҇ . Ж=и́зни нетлѣ́нныѧ бжⷭ҇твенаѧ сѣ́нь
бы́сть , є҆ди́на ѿ́ вѣка ꙗ҆́вльшисѧ дв҃о мт҃и чⷭ҇таѧ . тѣ́мже всепѣ́таѧ ,
сꙋ́щаго мѧ̀ в̾ сѣ́ни сме́ртнѣй , к̾ живᲂтꙋ̀ наста́ви ны́нѣ мᲂли́твами сѝ .

=пѣ́снь , д҃ . і҆рмо́съ . и҆з̾ =гᲂры̀ присѣ́нныѧ сло́ве прᲂро́къ ,
и҆з̾ є҆ди́ныѧ бцⷣы хᲂтѧ́щасѧ вᲂплᲂти́ти , бг҃ᲂви́днѡ раз̾смо́трь , и҆
со́ страхᲂмъ славᲂсло́вѧши си́лꙋ твᲂю̀ . ~Вели́къ по́двигъ дш҃и раз̾лꙋча́емѣй ,
и҆ тре́петъ стра́шенъ . сꙋдїѝ сѣдѧ́щꙋ , и҆ сꙋди́мымъ чл҃кѡмъ сᲂгрѣ́шшимъ .
ᲂу҆вы̀ мнѣ̀ , что̀ сᲂтвᲂрю̀ ѡ҆сꙋжде́ныи . ~И҆мѣ́ѧ срⷣце скве́рнъ и҆спо́лнено ,
и҆ грѣхо́въ неᲂу҆до́бь нᲂси́маѧ бремена̀ , и҆ к̾ щедро́тамъ твᲂи́мъ притека́ю
влⷣко , непре́зри менѐ , но ᲂу҆ще́дри мᲂлю́сѧ .= мⷱ҇ꙋ . Ч=естна̀ ва́ша сме́рть
ѡ҆брѣ́тесѧ пред̾ бг҃ᲂмъ , до́блїи страстᲂте́рпцы , небо̀ ѿверго́стесѧ тᲂгѡ̀ ,
бᲂлѣ́зньми мно́гими и҆ ра́нами ѡ҆гража́еми .= мⷱ҇ꙋ . О=у҆ра́ненъ бы́сть вра́гъ
ра́нᲂю мч҃нкъ , и҆спадо́ша є҆гѡ̀ вѣ́жди вᲂзвыша́емыѧ . и҆ велича́етсѧ тѣ́мже
вѣнцеда́вецъ , пѣ́сньми бжⷭ҇твеными прᲂславлѧ́емъ .= боⷢ҇ . Т=ебѐ чи́стᲂе
прїѧ́телище влⷣцѣ бг҃ᲂрᲂди́тельнице вѣ́рᲂю мᲂлю̀ , ѡ҆чи́сти мѧ ѿ всѧ́кїѧ
скве́рны , и҆ до́мъ пᲂкажѝ вседѣ́тельнагѡ и҆ бжⷭ҇твенагѡ дх҃а .

=и҆́нъ , і҆рмо́съ . О=у҆слы́шахъ гдⷭ҇и смᲂтре́нїѧ . ~Дво́ице пе́рвенствꙋющаѧ
а҆рха́нг҃лѡмъ , ны́нѣ є҆ди́нᲂго тᲂржества̀ прибѣга́ющїѧ къ кро́вꙋ ва́шемꙋ ,
ѿ всѧ́кїѧ бѣды̀ спаса́йте . =двⷤа . З=ри́тели свѣ́тлᲂсти бг҃ᲂнача́льныѧ , и҆
бл҃гᲂдаѧ́нїѧ а҆рхистрати́зи всесла́внїи , ны́нѣ ста́до ва́ше прᲂсвѣти́те .=
боⷢ҇ . С=щ҃е́нно тѧ сла́вѧтъ беспло́тныхъ бжⷭ҇твенаѧ во́инства , бг҃ᲂмт҃и
всенепᲂро́чнаѧ , зижди́телѧ бо и҆́хъ рᲂдила̀ є҆сѝ .

=пѣ́снь , є҃ . і҆рмо́съ . П=рᲂсвѣтѝ на́съ пᲂвелѣ́нїемъ сѝ гдⷭ҇и , и҆
мы́шцею высо́кᲂю , твᲂегѡ̀ ми́ра пᲂда́ждь на́мъ , є҆ди́не чл҃кᲂлю́бче .
~Нра́вᲂмъ лꙋка́вымъ прᲂгнѣ́вахъ тѧ гдⷭ҇и , дѣ́лающи без̾мѣ́стнаѧ . но
ᲂу҆ще́дри мѧ ѡ҆браща́ющагᲂсѧ и҆ спасѝ . ~И҆мѣ́ю пᲂмышле́нїе нечꙋ́вствено
несмы́сленыи , и҆ ѿ ѕо́лъ невᲂз̾ни́чꙋща . недᲂꙋмѣ́нїе мᲂѐ і҆с҃е разрѣшѝ и҆
спаси́ мѧ .= мⷱ҇ꙋ . П=ᲂлᲂжѝ ва́съ бжⷭ҇твенїи мч҃нцы свѣтᲂда́вецъ , ꙗ҆́кᲂже
свѣ́щники сїѧ́юща бг҃ᲂразꙋ́мїемъ , и҆ пре́лести тмꙋ̀ разᲂрѧ́юща .= мⷱ҇ꙋ .
З=ако́ны лꙋка́выѧ ѿлᲂжи́сте , и҆ зако́ны бжⷭ҇твеными бг҃а прᲂпᲂвѣ́дающе ,
ᲂу҆мертви́тисѧ є҆гѡ̀ ра́ди вᲂз̾люби́сте .= боⷢ҇ . О=у҆мертвѝ чⷭ҇таѧ пло́ти
мᲂеѧ̀ двиза́нїѧ , ᲂу҆мертви́вшаѧ ржⷭ҇тво́мъ сѝ ѻ҆трᲂкᲂви́це , живꙋ́щїи грѣ́хъ
пра́ѻ҆ц҃а .

=и҆́нъ , і҆рмо́съ , то́йже . Ѻ҆́=крⷭ҇тъ бг҃а пред̾стᲂѧ́ще а҆рхистрати́зи , и҆
ѿ тꙋ́дꙋ и҆стᲂча́ющимисѧ зарѧ́ми прᲂсвѣща́еми , ста́до ва́ше сᲂхрани́те . =двⷤа .
И҆=збавле́нїе на́мъ дарᲂва́ти , мᲂли́тесѧ влⷣцѣ и҆ бг҃ꙋ на́шемꙋ , ꙗ҆́кѡ
пред̾ста́тели всѧ́ческагѡ и҆збавле́нїѧ .= боⷢ҇ . М=и́ро та́йнᲂе и҆менꙋ́емъ тѧ̀
всечⷭ҇таѧ , ꙗ҆́кѡ ро́ждьши бг҃а пло́тїю , и҆́же бл҃гᲂꙋха́нныѧ и҆стᲂча́щаго
бл҃гᲂда́ти .

=пѣ́снь , ѕ҃ . і҆рмо́съ . І҆=ѡ́нꙋ в̾ ки́тѣ гдⷭ҇и є҆ди́нагѡ всели́лъ є҆сѝ ,
мене́ же свѧ́заннаго во мре́жахъ вра́жїѧхъ спасѝ , ꙗ҆́кѡ ѿ тлѝ тᲂгѡ̀ спа́слъ
є҆сѝ . ~Со́лнечныи свѣ́тъ пᲂкаѧ́нїѧ вᲂсїѧ́й ми , хрⷭ҇тѐ свѣтᲂда́телю ,
сꙋ́щемꙋ во тмѣ̀ прегрѣше́нїи , да пᲂю̀ твᲂю̀ бл҃гᲂсты́ню . ~Твᲂегѡ̀ стра́шнагѡ
сꙋди́ща бᲂю́сѧ всегда̀ , ѕлы́хъ же не ѿстꙋпа́ю , и҆ рабо́таю ѕло́мꙋ ѻ҆бы́чаю .
и҆спра́ви мѧ хрⷭ҇тѐ , да пᲂю̀ твᲂю̀ бл҃гᲂсты́ню .= мⷱ҇ꙋ . Л=и́цы честны́хъ
мч҃нкъ пᲂстрада́ша , и҆ пᲂлкѝ пᲂбѣди́ша бѣсо́вскїѧ , и҆ ликѡ́мъ а҆́нг҃льскимъ
сᲂвᲂкꙋпи́шасѧ в̾ ра́дᲂсти . тѣ́хъ мᲂли́твами гдⷭ҇и спасѝ дш҃а на́ша .= мⷱ҇ꙋ .
К=рѣ́пᲂстїю твᲂе́ю , си́льны пᲂказа́лъ є҆сѝ мч҃нки твᲂѧ̀ гдⷭ҇и , и҆ всю̀ си́лꙋ
низ̾лᲂжи́ша , ве́тхагѡ запина́телѧ . тѣ́хъ мᲂли́твами гдⷭ҇и спасѝ дш҃а на́ша .=
боⷢ҇ . Д=а гла́сы бл҃гᲂда́рствеными всегда̀ сла́влю тѧ всенепᲂро́чнаѧ . дш҃и
мᲂеѧ̀ ѿженѝ тмꙋ̀ , и҆ пᲂкаѧ́нїѧ свѣ́тᲂмъ разрѣши́ ми мра́чнаѧ сᲂгрѣше́нїѧ .

=и҆́нъ , і҆рмо́съ . М=л҃твꙋ прᲂлїю̀ ко́ гдⷭ҇ꙋ . ~Ны́нѣ престо́лꙋ стра́шнᲂмꙋ
пред̾стᲂѧ́ти неꙋкло́ннѡ спᲂдо́бившесѧ бг҃ᲂви́дцы , и҆ свѣ́тлᲂсти ст҃ы́ѧ трⷪ҇цы
насыща́етесѧ , к̾ ва́мъ прибѣга́ющихъ ѿ напа́стей и҆ страсте́й , мᲂли́те
и҆зба́витисѧ а҆рха́нг҃ли . =двⷤа . С=тра́нствїѧ влады́чнѧгѡ мᲂли́тесѧ , и҆́же
ва́съ пѣ́снено вᲂспѣва́ющимъ пᲂлꙋчи́ти , и҆ ра́дᲂсти приснᲂсꙋ́щныѧ спᲂдо́битисѧ
и҆ бжⷭ҇твеныѧ свѣ́тлᲂсти , а҆рха́нг҃ли бг҃ᲂви́днїи , гаврїи́ле , и҆ михаи́ле
всесла́внїи .= боⷢ҇ . Ѡ҆=дш҃евле́ныи влады́чнїи черто́гъ , и҆́же свѣ́тлыми
лꙋча́ми дв҃ьства свѣтᲂви́денъ , ꙗ҆́кᲂже кри́нъ блиста́ѧ пᲂсредѣ̀ терно́внагѡ
мѧте́жа , пречⷭ҇таѧ и҆ бл҃гᲂлѣ́пнаѧ бцⷣа дв҃аѧ да сла́витсѧ .

=пѣ́снь , з҃ . і҆рмо́съ . И҆́=же ѿ і҆ꙋде́и , дᲂше́дше ѻ҆́трᲂцы въ вавилѡ́нъ
дре́вле , вѣ́рᲂю ᲂу҆тверже́нїи , пла́мень пе́щныи пᲂпра́вше гл҃юще , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~Вᲂз̾дыха́нїе мѝ пᲂда́ждь хрⷭ҇тѐ , ꙗ҆́кᲂже
и҆нᲂгда̀ мытарю̀ , и҆ ꙗ҆́кᲂже блꙋдни́цѣ , слеза́ми ѿмы́въ гно́й ѕѡ́лъ мᲂи́хъ ,
и҆ вᲂпїю́ща мѧ ᲂу҆ще́дри , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Въ
раз̾бо́йники дш҃егꙋби́тельныѧ в̾па́дшагѡ , и҆ ᲂу҆ѧ́звенаго лю́тѣ , и҆сцѣлѝ
сп҃се є҆ле́ѡмъ при́снагѡ пᲂкаѧ́нїѧ , и҆ ᲂу҆стро́й пѣ́ти тебѣ̀ , ѻ҆ц҃ъ на́шихъ
бж҃е бл҃гᲂслᲂве́нъ є҆сѝ .= мⷱ҇ꙋ . О=у҆мертви́стесѧ ми́рꙋ и҆ ме́ртва бы́вша
живᲂно́снагѡ хрⷭ҇та̀ , ника́кᲂже ѿверго́стесѧ до́блїи стрⷭ҇тᲂно́сцы . но
вᲂспѣва́йте вᲂпїю́ще , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .= мⷱ҇ꙋ .
Є҆=ди́но є҆стество̀ трⷪ҇цы въ трїе́хъ и҆пᲂста́сѣхъ и҆спᲂвѣ́дающе ꙗ҆́снѡ гдⷭ҇ни
страстᲂно́сцы . раз̾рꙋши́стеже мнᲂгᲂбо́жїѧ пре́лесть , пᲂю́ще , ѻ҆ц҃ъ на́шихъ
бж҃е бл҃гᲂслᲂве́нъ є҆сѝ .= боⷢ҇ . И҆́=же бж҃їе бг҃ъ сло́во , во ᲂу҆тро́бꙋ
твᲂю̀ все́льсѧ дв҃о мт҃и чⷭ҇таѧ , всѣ́мъ застꙋ́пницꙋ ѡ҆би́димымъ ꙗ҆влѧ́етъ тѧ̀ ,
вᲂпїю́щимъ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .

=и҆́нъ , і҆рмо́съ , то́йже . М=нᲂгᲂразли́чнꙋю бл҃гᲂда́ть а҆рхистрати́зи
бжⷭ҇твенїи , ва́мъ дарᲂва́лъ є҆́сть и҆́же всѣ́хъ бл҃гᲂда́тель . є҆го́же нн҃ѣ
цр҃кᲂвь пᲂю́щꙋю сᲂхрани́те . ѻ҆ц҃ъ на́шихъ бж҃е бл҃гᲂслᲂве́нъ є҆сѝ . =двⷤа .
С=и́лᲂю всеви́дца ᲂу҆крѣплѧ́еми , всѧ̀ кᲂнцы̀ землѝ ꙗ҆́снѡ назира́ете , и҆
всѣ́хъ и҆́же в̾ вѣ́рѣ спаса́ете пᲂю́щихъ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ .= боⷢ҇ . С=паси́тельнᲂе приста́нище бцⷣе дв҃о тѧ̀ и҆мꙋ́ще , жите́йскихъ
бѣ́дъ и҆збѣга́емъ и҆ мѧте́жей . сн҃ꙋ твᲂемꙋ̀ зᲂвꙋ́ще , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . П=рᲂѧвле́ннагѡ на гᲂрѣ̀ ст҃ѣ́й , и҆ въ кꙋпинѣ̀
ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆
превᲂзнᲂси́те є҆гѡ̀ во́ вѣки . ~Ѿведе́наго мѧ плᲂтьски́мъ любᲂсла́стїемъ , и҆
ѿ тебѐ сло́ве безꙋ́мнѡ ᲂу҆дали́вшасѧ , и҆ ᲂу҆пᲂдо́бльшасѧ всѣ́мъ скᲂто́мъ
непре́зри сп҃се , но пре́жде кᲂнца̀ ѡ҆брати́въ спаси́ мѧ . =Ѿ= грѣ́хъ ника́кᲂже
ѡ҆ста́юсѧ , и҆ ѡ҆браще́нїѧ никᲂли́же твᲂрю̀ . и҆ вᲂпїю̀ ѻ҆каѧ́нныи
сᲂгрѣши́хъ ти гдⷭ҇и , и҆ ѡ҆жести́вшꙋю ᲂу҆милѝ дш҃ꙋ мᲂю̀ ще́дре .= мⷱ҇ꙋ .
Д=о́блїи гдⷭ҇ни страстᲂте́рпцы , крᲂвьны́ми стрꙋѧ́ми крⷭ҇ти́вшесѧ , втᲂры́ми
скве́рнами не ѡ҆скверни́шасѧ . и҆ вѣнцено́сцы со а҆́нг҃лы ликᲂствꙋ́ютъ
непреста́ннѡ .= мⷱ҇ꙋ . О=у҆крѣ́пльшесѧ наде́жею бꙋ́дꙋщихъ бл҃гᲂче́стїѧ мч҃нцы ,
мꙋ́къ мно́жество лю́тᲂсть до́блїи претерпѣ́ша , и҆ скᲂнча́вшесѧ прⷭ҇то́лꙋ
влⷣчню пред̾стᲂѧ́тъ непреста́ннѡ .= боⷢ҇ . С=тᲂѧ́щимъ ᲂу҆тверже́нїе є҆сѝ , и҆
па́дшимъ и҆справле́нїе дв҃о . тѣ́мже па́дшаго мѧ̀ вᲂз̾ста́ви . да тѧ̀ сла́влю
бл҃гᲂслᲂве́нꙋю и҆ ѡ҆бра́дᲂваннꙋю .

=и҆́нъ , і҆рмо́съ . Ц=р҃ѧ нбⷭ҇нагѡ . ~Пред̾стᲂѧ́тели и҆ пѣвцы̀ не и҆зрече́нныѧ
и҆ не и҆з̾глаго́ланныѧ тѝ сла́вы прїимѝ , тѧ̀ ны́нѣ мᲂлѧ́щїѧ хрⷭ҇тѐ ѡ҆́
мирѣ . =двⷤа . Є҆=ди́не бл҃же хрⷭ҇тѐ , ѡ҆ на́съ мᲂлѧ́щїѧсѧ ны́нѣ во́инства
а҆́нг҃льскаѧ прїимѝ , тебѣ̀ вᲂспѣва́ющихъ во́ вѣки .= боⷢ҇ . С=вѣ́тлѣйшими
блиста́ньми бг҃ᲂмт҃и , вѣ́рнѡ пᲂю́щїѧ тѧ̀ , прᲂсвѣща́еши , и҆ превᲂзнᲂсѧ́щїѧ
хрⷭ҇та̀ во всѧ̀ вѣ́ки . =та́же , пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆
=пᲂкло́ны до землѝ .

=пѣ́снь , ѳ҃ . і҆рмо́съ . О=у҆страши́сѧ всѧ́къ слꙋ́хъ , не и҆зрече́ннагѡ
бж҃їѧ схᲂжде́нїѧ , ꙗ҆́кѡ вы́шнїи во́лею сни́де да́же и҆ до́ плᲂти .
ѿ дв҃ческагѡ бо чре́ва бы́въ ᲂу҆́бѡ чл҃къ . тѣ́мже тѧ̀ пречⷭ҇тꙋю бцⷣꙋ , вѣ́рнїи
велича́емъ . ~Ꙗ҆́кᲂже дре́вле блꙋдни́цꙋ , с̾ пла́чемъ припа́дшꙋю к̾ тебѣ̀ сп҃се
ѡ҆чи́стилъ є҆сѝ , и҆ ꙗ҆́кѡ ѡ҆правда̀ мытарѧ̀ сло́ве , то́чїю вᲂз̾дᲂхнꙋ́вша .
и҆ ꙗ҆́кᲂже прїѧ́тъ манасі́ю , и҆ дв҃да пᲂми́лᲂва пᲂка́ѧвшасѧ , та́кѡ и҆ менѐ
прїимѝ и҆ спаси́ мѧ чл҃кᲂлю́бче . ~Вᲂз̾дᲂхнѝ и҆ прᲂслези́сѧ дш҃е , и҆
пе́рвыхъ свᲂи́хъ сᲂгрѣше́нїи ѿстꙋпѝ . и҆ къ вѣ́дꙋщемꙋ та́йнаѧ твᲂѧ̀
ꙗ҆́вственнѡ припадѝ , и҆ вᲂзᲂпі́й те́плѣ , сᲂгрѣши́хъ ти гдⷭ҇и , да́рᲂмъ мѧ̀
ᲂу҆ще́дри , и҆мѣ́ѧи мно́жество щедро́тъ мнᲂгᲂмлⷭ҇тиве .= мⷱ҇ꙋ . П=ᲂстрада́вше
бг҃ᲂзра́чнїи страстᲂте́рпцы , на землѝ терпѣли́внѣйше , и҆ непᲂкᲂлеби́магѡ
црⷭ҇твїѧ наслѣ́дїе прїѧ́ша , и҆ ра́йскїѧ пи́щи причаща́ютсѧ ра́дꙋющесѧ .
тѣ́хъ мл҃твами хрⷭ҇тѐ бж҃е , твᲂеѧ̀ сла́вы прича́стники сᲂтвᲂрѝ и҆ на́съ .=
мⷱ҇ꙋ . С=вѣти́ла вᲂсто́ка невече́рнѧгѡ , вᲂз̾люби́вше ꙗ҆ви́стесѧ , и҆ но́щь
без̾бо́жїѧ ѿгна́сте премꙋ́дрїи , и҆ лꙋча́ми сщ҃е́нными всѣ́хъ ѡ҆зарѧ́ете ,
и҆́же свѣтᲂно́сныи ва́шъ страстᲂно́сцы пра́здникъ велича́ющихъ .= боⷢ҇ .
П=рᲂсвѣтѝ влⷣчце две́ри свѣ́та срⷣца мᲂегѡ̀ ѻ҆́чи мᲂлю́сѧ , и҆́хже ѡ҆мрачѝ
грѣхо́внаѧ тма̀ глꙋбо́каѧ . и҆ пᲂкаѧ́нїѧ ми , зарю̀ низ̾пᲂслѝ и҆ ѻ҆гнѧ̀
вѣ́чнагѡ хᲂда́тайствᲂмъ ти чи́стаѧ свᲂбᲂдѝ .

=и҆́нъ , і҆рмо́съ . В=ᲂи́стинꙋ бцⷣꙋ . ~Ликѡ́мъ беспло́тныхъ , твᲂю̀ цр҃кᲂвь
дᲂбрᲂдѣ́телемъ пᲂдража́ющꙋ ᲂу҆до́бнꙋ пᲂкажѝ , ѡ҆гражда́ѧ а҆́нг҃лы хрⷭ҇тѐ
ста́до свᲂѐ . =двⷤа . Д=ш҃а́мъ спасе́нїе ѿ́ бг҃а дарᲂва́тисѧ а҆́нг҃ли
застꙋ́пницы мᲂли́тесѧ , прибѣга́ющимъ пᲂд̾ кро́въ ва́шъ всесла́внїи .= боⷢ҇ .
Ꙗ҆́=кѡ ᲂу҆́тро сꙋ́щимъ во тмѣ̀ и҆ заблꙋ́ждьшимъ дв҃о , пра́веднᲂе сл҃нце
на рꙋкꙋ̀ держа́щи хрⷭ҇та̀ вᲂсїѧ́ла є҆сѝ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , пᲂкаѧ́нны . гла́съ , и҃ . Є҆=гда̀ прїимꙋ̀
во ᲂу҆мѣ̀ мно́жество сᲂдѣ́ѧнныхъ ми ѕѡ́лъ , и҆ в̾ пᲂмышле́нїе прїидꙋ̀
стра́шнагѡ ѻ҆́нᲂгѡ и҆спыта́нїѧ , тре́петᲂмъ сᲂдержи́мъ к̾ тебѣ̀ прибѣга́ю
чл҃кᲂлю́бцꙋ бг҃ꙋ . тѣ́мже непре́зри менѐ мᲂлю́ тѧ є҆ди́не без̾грѣ́шне , да́рꙋй
ᲂу҆миле́нїе смире́ннѣй ми дш҃и пре́жде кᲂнца̀ , и҆ спаси́ мѧ .

=сти́хъ : и҆спо́лнихᲂмсѧ за ᲂу҆́тра . С=ле́зы ми да́ждь бж҃е ꙗ҆́кᲂже дре́вле
женѣ̀ грѣ́шницѣ , и҆ спᲂдо́би мѧ ѡ҆мᲂчи́ти но́зѣ твᲂѝ , ꙗ҆́же мѧ ѿ пꙋтѝ
льсти́вагѡ свᲂбо́ждьшаѧ . и҆ ми́ро бл҃гᲂꙋха́нїѧ тебѣ̀ принᲂси́ти прⷭ҇нѡ ,
житїѐ чи́сто , пᲂкаѧ́нїемъ ми стѧжа́нно , да ᲂу҆слы́шꙋ и҆ а҆́зъ бл҃га́гѡ
твᲂегѡ̀ гла́са , вѣ́ра твᲂѧ̀ спасе́ тѧ и҆дѝ в̾ ми́ръ .

=сти́хъ : и҆ бꙋ́ди свѣ́тлᲂсть . мⷱ҇ꙋ . Ч=то̀ ва́съ нарече́мъ ст҃і́и .
херꙋви́мъ ли , ꙗ҆́кѡ на ва́съ пᲂчи́лъ є҆́сть хрⷭ҇то́съ . серафи́мъ , ꙗ҆́кѡ
непреста́ннѡ прᲂсла́висте є҆гѡ̀ . а҆́нг҃лы , тѣ́ла бо ѿврати́стесѧ . си́лы ,
дѣ́йствꙋете бо чꙋдеса̀ . мно́га ва́ша и҆мена̀ , и҆ бо́льша дарᲂва́нїѧ .
мᲂли́те спасти́сѧ дш҃а́мъ на́шимъ .

=сла́ва , и҆ ны́нѣ , боⷢ҇ . Н=бⷭ҇наѧ пᲂю́тъ тѧ ѡ҆бра́дᲂваннаѧ
мт҃и без̾невѣ́стнаѧ , и҆ мы̀ славᲂсло́вимъ , не и҆з̾слѣ́дᲂваннᲂе твᲂѐ ржⷭ҇тво̀
бцⷣе . мᲂлѝ спасти́сѧ дш҃а́мъ на́шимъ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= є҆=ктенїѧ̀ . =та́же , ча́съ , а҃ . ѱ=алмы̀ , ѡ҆бы́чны .
и҆ про́чее , и҆ кᲂне́чныи ѿпꙋ́стъ .

В=ъ пᲂнедѣ́льникъ , бл҃же́нны . гла́съ , и҃ .=

~Пᲂмѧнѝ на́съ хрⷭ҇тѐ сп҃се ми́ра , ꙗ҆́кᲂже разбо́йника пᲂмѧнꙋ̀ на́ древѣ ,
и҆ спᲂдо́би всѣ́хъ є҆ди́не ще́дре , нбⷭ҇нᲂмꙋ црⷭ҇твїю тѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
И҆=сцѣлѝ хрⷭ҇тѐ стра́сти дш҃и мᲂеѧ̀ , ꙗ҆́кѡ є҆ди́нъ вра́чь дш҃а́мъ же и҆
тѣ́лᲂмъ . и҆ ᲂу҆миле́нїѧ стрꙋѧ́ми мѧ ѡ҆мы́въ всегѡ̀ ѡ҆чи́сти , ꙗ҆́кѡ
милᲂсе́рдъ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . П=ресто́лъ честны́и ѡ҆б̾стᲂѧ́ще
бг҃ᲂнача́лїѧ , престо́ли , херꙋви́ми , нача́ла , и҆ вла́сти , и҆ про́чаѧ
беспло́тныхъ чинᲂнача́лїѧ сщ҃е́нно вᲂспѣва́ютъ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
Р=аз̾гᲂрѣ́нїемъ распала́ющесѧ , хрⷭ҇то́вᲂю любо́вїю , не ѻ҆пали́ми ѻ҆гне́мъ
пребы́ша пᲂсредѝ страда́льцы , пᲂпали́ша те́рнїе ѕлᲂче́стїѧ бжⷭ҇твенᲂю
бл҃гᲂда́тїю .

=сла́ва . Ѽ= трⷪ҇це прест҃а́ѧ є҆ди́нице нача́льнѣйшаѧ , и҆зба́ви рабы̀ свᲂѧ̀
ѻ҆гнѧ̀ негаси́маго , мᲂльба́ми бжⷭ҇твеныхъ беспло́тныхъ си́лъ , и҆ црⷭ҇твїю сѝ
спᲂдо́би .

=и҆ ны́нѣ . С=ви́тᲂкъ тѧ̀ и҆нᲂгда̀ прᲂви́дѣ и҆са́їѧ бг҃ᲂбл҃гᲂда́тнаѧ ,
в̾ не́мже ѻ҆́ч҃имъ пе́рстᲂмъ написа́сѧ сло́во несказа́ннѡ , въ кни́гахъ
живо́тныхъ написꙋ́ющее на́съ .



