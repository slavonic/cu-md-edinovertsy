В=о вто́рникъ , ве́черъ . на гдⷭ҇и вᲂзва́хъ , стихѣ́ры крⷭ҇тны . гла́съ , ѕ҃ .
поⷣ . в̾ =тре́тїи де́нь . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
Р=аспе́ншꙋтисѧ дᲂлгᲂтерпѣли́ве гдⷭ҇и ,꙳ пᲂкᲂлѣба́лъ є҆сѝ зе́млю всю̀ ,꙳
вѣ́рныхъ же ᲂу҆тверди́въ срⷣца̀ .꙳ тѣ́мже тѧ̀ вᲂспѣва́емъ ,꙳ и҆ любо́вїю
пᲂклᲂнѧ́емсѧ ꙳ непᲂстижи́мѣй си́лѣ твᲂе́й .

=ᲂу҆пᲂва̀ дш҃а мᲂѧ̀ на́ гдⷭ҇а . В=ъ лани́ты заꙋше́нъ бы́сть сп҃се ,꙳ и҆
ѡ҆плева́нъ ,꙳ ꙗ҆дᲂви́тагѡ заꙋши́лъ є҆сѝ врага̀ ѕло́бꙋ .꙳ ѿє́млѧ паде́нїе ,꙳
є҆́же пᲂдъѧ́тъ а҆да́мъ ,꙳ ѡ҆кра́дсѧ видѣ́нїѧ ра́ди .

=да ᲂу҆пᲂва́етъ і҆и҃ль на́ гдⷭ҇а . С=л҃нце пᲂмрачи́сѧ ,꙳ и҆ землѧ̀ всѧ̀
трѧса́шесѧ ,꙳ и҆ ка́менїе распаде́сѧ ,꙳ ꙗ҆́кѡ ви́дѣша тѧ̀ сп҃се ,꙳ на́ древѣ
пᲂвѣ́шена непра́веднѡ ,꙳ и҆ ѡ҆ставлѧ́юща хᲂтѣ́нїѧ .

=та́же , в̾ минѣ́и , с=тⷯры , ~ст҃о́мꙋ . ~а҆́ще ли нѣ́сть минѣ́и . =и҆́ны ,
стⷯры , прест҃ѣ́й бцⷣѣ . гла́съ , и҆ пᲂдо́бенъ , то́йже . =з=апѣ́въ : ѿ всѣ́хъ
без̾зако́нїи є҆гѡ̀ . П=ред̾стᲂѧ́щи ᲂу҆ крⷭ҇та̀ и҆нᲂгда̀ ,꙳ во́ времѧ распѧ́тїѧ
дв҃аѧ ,꙳ съ дѣ́вственикᲂмъ ᲂу҆ченикѡ́мъ .꙳ и҆ пла́чꙋщи вᲂпїѧ́ше ᲂу҆вы̀ мнѣ̀ ,꙳
ка́кѡ стра́жеши хрⷭ҇тѐ ,꙳ всѣ́хъ сы́и без̾стра́стїе .

=пᲂхвали́те є҆гѡ̀ всѝ лю́дїе . З=ача́тїе ти без̾сѣ́менно ,꙳ и҆ ржⷭ҇тво̀
пречи́сто пᲂмышлѧ́ющи ,꙳ ᲂу҆дивлѧ́юсѧ ѕѣлѡ̀ ,꙳ ка́кѡ си́це ꙗ҆́кѡ ѕлᲂдѣ́й ,꙳
бл҃гᲂвᲂли́лъ є҆сѝ ᲂу҆́мрети сп҃се ,꙳ пречⷭ҇таѧ взыва́ше .

=и҆ и҆́стина гдⷭ҇нѧ пребыва́етъ во́ вѣки . Р=аспина́юсѧ ᲂу҆́бѡ на́ древѣ ,꙳ и҆
пригвᲂжда́юсѧ ꙗ҆́кѡ чл҃къ ,꙳ и҆ во́ грᲂбѣ пᲂлᲂга́юсѧ ꙗ҆́кѡ ме́ртвъ ,꙳
мт҃и чⷭ҇таѧ дв҃о , ꙳ ꙗ҆́кѡ бг҃ъ же во сла́вѣ ꙳ па́ки вᲂскрⷭ҇нꙋ тридне́венъ .

=сла́ва , и҆ ны́нѣ , крⷭ҇тᲂбг҃ᲂро́диченъ . Л=юдмѝ без̾зако́ннѣйшими ,
без̾пра́вды пригвᲂжда́ема тѧ̀ на́ древѣ , дв҃аѧ и҆ чⷭ҇таѧ , мт҃и твᲂѧ̀ зрѧ́щи ,
ꙗ҆́кᲂже сїмеѡ́нъ прᲂречѐ , ᲂу҆тро́бᲂю сп҃се ᲂу҆ѧзвлѧ́шесѧ .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стихѣ́ры , крⷭ҇тны . гла́съ , ѕ҃ . К=рⷭ҇тъ
тво́й гдⷭ҇и , жи́знь и҆ застꙋпле́нїе лю́демъ твᲂи́мъ є҆́сть , и҆ на́нь
надѣ́ющїисѧ , тебѐ распѧ́тагѡ пло́тїю бг҃а на́шегѡ пᲂе́мъ , пᲂми́лꙋй на́съ .

=сти́хъ : к̾ тебѣ̀ вᲂз̾ведо́хъ ѻ҆́чи мᲂѝ . К=рⷭ҇тъ тво́й гдⷭ҇и ра́й
ѿве́рзе , ро́дꙋ чл҃ческᲂмꙋ , и҆ ѿ тлѝ и҆зба́вльшесѧ , тебѐ распе́ншагᲂсѧ
пло́тїю бг҃а на́шегѡ пᲂе́мъ , пᲂми́лꙋй на́съ .

=сти́хъ : пᲂми́лꙋй на́съ гдⷭ҇и . мⷱ҇ꙋ . С=трада́вшїи тебѐ ра́ди хрⷭ҇тѐ ,
мно́гїѧ мꙋ́ки претерпѣ́ша , и҆ сᲂверше́ныѧ вᲂспрїѧ́ша вѣнцы̀ на́ нб҃сѣхъ ,
да мо́лѧтсѧ ѡ҆ дш҃а́хъ на́шихъ .

=сла́ва , и҆ ны́нѣ , крⷭ҇тᲂбоⷢ҇ . на́ =древѣ живо́тъ на́шъ , зрѧ́щи
всенепᲂро́чнаѧ бцⷣа ви́сѧщь , мт҃рьски рыда́ющи вᲂпїѧ́ше , сн҃е мо́й и҆ бж҃е
мо́й , спасѝ любо́вїю пᲂю́щїѧ тѧ .

=таⷤ , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . =во́ =гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=о вто́рникъ , на па́вечерницѣ . кано́нъ , прест҃ѣ́й бцⷣѣ . гла́съ , ѕ҃ .
пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ і҆и҃ль , по бе́зднѣ стᲂпа́ми ,
гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ пᲂбѣ́днꙋю пѣ́снь пᲂе́мъ
вᲂпїѧ́ше .

=запѣ́въ : прест҃а́ѧ гжⷭ҇е бцⷣе спасѝ на́съ . В=сѧ́ко мᲂегѡ̀ рыда́ю житїѧ̀
скве́рнагѡ , и҆ мно́жества без̾мѣ́рныхъ ми ѕѡ́лъ . что́же и҆спᲂвѣ́мъ ти чⷭ҇таѧ ;
не дᲂꙋмѣ́ю и҆ ᲂу҆жаса́юсѧ . но пᲂмᲂзи́ ми влⷣчце . =Ѿ =кꙋ́дꙋ начнꙋ̀ гл҃ати ,
лꙋка́ваѧ и҆ лю́таѧ мᲂѧ̀ паде́нїѧ , страстны́и а҆́зъ ; ᲂу҆вы̀ что̀ бꙋ́дꙋ
про́чее ; но ѽ влⷣчце пре́жде кᲂнца̀ ᲂу҆ще́дри мѧ . =сла́ва . С=ме́ртныи ᲂу҆́бѡ
ча́съ , и҆ сꙋди́ще стра́шнᲂе всегда̀ пᲂмышлѧ́ю пречⷭ҇таѧ . ѻ҆бы́чаемъ же
всеѕлы́мъ прельща́юсѧ лю́тѣ , но пᲂмᲂзи́ ми . =и҆ ны́нѣ . Б=л҃ги́хъ тли́тель
смᲂтрѧ́ѧ мѧ нн҃ѣ , на́га ѿстꙋ́пльша , и҆ дале́че и҆ ѿ бг҃а ѿчꙋжде́на ,
бжⷭ҇твеныхъ дᲂбрᲂдѣ́телей , пᲂглᲂти́ти мѧ ᲂу҆стремлѧ́етсѧ влⷣчце пред̾варѝ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Дш҃ꙋ ѡ҆калѧ́хъ скве́рно ѿ без̾мѣ́рныхъ ѕѡ́лъ мᲂи́хъ ,
страстны́и а҆́зъ бцⷣе влⷣчце . и҆ ка́мѡ про́чее пᲂйдꙋ̀ , ѿча́ѧнїемъ ве́сь
ѡ҆держи́мь . ~И҆́же по ѻ҆́бразꙋ мѧ̀ ѡ҆калѧ́хъ блꙋ́дныи , ᲂу҆вы̀ мнѣ̀ чи́стаѧ ,
высᲂкᲂмꙋ́дренᲂю во́лею , не пᲂпᲂдо́бїю бо дѣ́лᲂмъ , и҆ сло́вᲂмъ , и҆ по́мыслᲂмъ
сᲂдѣ́ѧхъ без̾мѣ́стнаѧ . =сла́ва . Н=ѣ́сть и҆́нъ в̾ чл҃цѣхъ , и҆́же непᲂдо́бнаѧ
сᲂдѣ́ѧвъ , ни рᲂди́сѧ в̾ ми́рѣ ꙗ҆́кᲂже а҆́зъ , бл҃га́ѧ , пᲂмраче́нъ ᲂу҆мо́мъ ,
и҆́бо кр҃ще́нїе бжⷭ҇твенᲂе ѡ҆скверни́хъ . =и҆ ны́нѣ . Н=а кᲂне́цъ дᲂстиго́хъ
ѕлы́хъ , прест҃а́ѧ дв҃о , ты̀ пᲂмᲂзи́ми в̾ско́рѣ , нб҃о и҆ землѧ̀ вᲂпїе́та
го́рцѣ , ѿ без̾мѣ́стныхъ дѣѧ́нїи непᲂдо́бныхъ .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вести чи́сты ѡ҆́ гдⷭ҇ѣ пра́зднꙋющи .
~А҆́нг҃льстїи чи́нᲂве , и҆ во́инства нбⷭ҇ныхъ си́лъ . твᲂегѡ̀ сн҃а ᲂу҆жаса́ютсѧ
держа́вы чи́стаѧ . ны́нѣ же а҆́зъ ѿча́ѧвсѧ без̾стра́шїемъ ѡ҆держи́мь є҆́смь .
~Оу҆диви́сѧ всѧ̀ землѧ̀ и҆ ᲂу҆жасе́сѧ , зрѧ́щи , лю́таѧ и҆ ѕла́ѧ твᲂрѧ́щꙋ мѝ ,
и҆ без̾мѣ́стнаѧ , и҆ твᲂегѡ̀ сн҃а мно́гᲂмꙋ милᲂсе́рдїю чꙋдѧ́тсѧ . =сла́ва .
Ц=р҃квь ѡ҆скверни́хъ ѕлѣ̀ тѣле́снꙋю , и҆ цр҃квь гдⷭ҇ню , в̾ ню́же челᲂвѣ́цы
трепе́щꙋще в̾хо́дѧтъ . а҆́зъ же блꙋ́дныи без̾ стꙋда̀ в̾хᲂждꙋ̀ , ᲂу҆вы̀ мнѣ̀ .
=и҆ ны́нѣ . Н=е ꙗ҆вѝ влⷣчце , не ꙗ҆вѝ стра́нна мѧ , ᲂу҆стра́ньшасѧ кро́ва
сн҃а твᲂегѡ̀ , всѧ́кѡ недᲂсто́йна . но ѡ҆мы́й менѐ ѿ скве́рны прегрѣше́нїи
мᲂи́хъ .

=пѣ́снь , є҃ . і҆рмо́съ . Б=ж҃їимъ свѣ́тᲂмъ ти бл҃же , ᲂу҆́тренюющихъ ти дш҃а
любо́вїю прᲂсвѣтѝ мᲂлю́сѧ , тѧ̀ вѣ́дѣте сло́во бж҃їе , и҆́стиннаго бг҃а ,
ѿ́ мрака грѣхо́внагѡ и҆зима́юща . ~Бжⷭ҇твенымъ сїѧ́нїемъ сѝ бл҃га́ѧ ,
и҆сцѣлѝ дш҃е́вныѧ ми стрⷭ҇ти , є҆́же ми тли́тель в̾сѣ́ѧ . и҆зба́ви мѧ сегѡ̀
плѣне́нїѧ го́рькагѡ , смѣе́тбᲂсѧ , зрѧ̀ менѐ без̾ застꙋпле́нїѧ . ~А҆да́мъ
престꙋпѝ ᲂу҆́бѡ за́пᲂвѣдь є҆ди́нꙋ , сн҃а твᲂегѡ̀ дв҃о , и҆ во и҆згна́нїе
в̾падѐ . ка́ко же рыда́ю прегрѣше́нїи мᲂи́хъ бе́зднꙋ , а҆́зъ престꙋ́пныи , и҆
ѿстꙋ́пникъ є҆гѡ̀ . =сла́ва . О=у҆бі́ица ᲂу҆́бѡ ꙗ҆́вльсѧ дре́вле , и҆
братᲂꙋбі́йца ка́їнъ бг҃ᲂмъ про́клѧтъ бы́сть . что́же сᲂтвᲂрю̀ , а҆́зъ
вседе́рзыи , дш҃ꙋ ᲂу҆́бѡ ᲂу҆би́въ ны́нѣ , и҆ нестыжꙋ́сѧ . =и҆ ны́нѣ . И҆=са́вꙋ
пᲂревнᲂва́хъ лю́тᲂмꙋ , чре́во ѡ҆бъѧде́нїемъ и҆ сы́тᲂстїю ве́сь , дш҃ꙋ
ѡ҆скверни́хъ пьѧ́нствᲂмъ , и҆ ласко́рдьствᲂмъ ѡ҆скверни́въ житїѐ мᲂѐ , и҆
кто̀ менѐ непла́четъ , страстна́гѡ ᲂу҆вы̀ мнѣ̀ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Житїѐ мᲂѐ блꙋ́дно , дш҃а мᲂѧ̀ скверна́ва , и҆ живо́тъ
ве́сь ѡ҆ка́ѧнъ . тѣ́ло же мᲂѐ всѐ во ѕлы́хъ лю́тѣ ѡ҆калѧ́хъ , тѣ́мже пᲂтщи́сѧ
дв҃це пᲂмᲂщи́ ми . ~Кᲂне́цъ пред̾ста̀ и҆ не терплю̀ бл҃га́ѧ , со́вѣсть
ѡ҆блича́етъ мѧ , пред̾стᲂѧ́тъ бо ми блꙋ́днаѧ дѣѧ́нїѧ лꙋка́вагѡ житїѧ̀ , и҆
сꙋди́ща ᲂу҆жаса́юсѧ , сн҃а твᲂегѡ̀ чⷭ҇таѧ . =сла́ва . П=ло́ти мᲂеѧ̀
раз̾жже́нїе , рѣка̀ ѻ҆́гнена стра́шна и҆ неꙋгаси́ма , жде́тъ вᲂи́стинꙋ , и҆
че́рвь неᲂу҆сыпа́ѧи , но ᲂу҆гаси́ ми сїѧ̀ мл҃твами твᲂи́ми пречⷭ҇таѧ . =и҆
ны́нѣ . Н=ы́нѣ тре́петᲂмъ ѡ҆держи́мь є҆́смь бл҃га́ѧ , и҆ ᲂу҆жаса́юсѧ лꙋка́вагѡ
лᲂвле́нїѧ . пре́жде бо кᲂнца̀ хо́щетъ мѧ тли́тель ᲂу҆би́ти , держа́ мѧ ꙗ҆́кѡ
плѣне́на всегѡ̀ , и҆ на́га дᲂбрᲂдѣ́телей .

~Гдⷭ҇и пᲂми́лꙋй ,= гⷤ . сла́ва , и҆ ны́нѣ . сѣда́ленъ , гла́съ , ѕ҃ .
О=у҆пᲂва́нїе и҆ стѣна̀ , и҆ приста́нище лю́демъ свᲂи́мъ дв҃о , и҆з̾ неѧ́же
рᲂди́сѧ без̾стра́стно , сп҃съ всѧ́ческимъ , и҆ спасѐ ᲂу҆пᲂва́ющїѧ на тѧ̀ .
ꙗ҆́кᲂже пла́часѧ свᲂегѡ̀ сн҃а при крⷭ҇тѣ̀ , тᲂгѡ̀ и҆ ны́нѣ мᲂлѝ и҆зба́вити
ѿ тлѝ всѧ̀ пᲂю́щїѧ тѧ .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Се́дмь седми́цею пла́мень
раз̾жже́ ми страстьмѝ лꙋка́выи , и҆ любᲂдѣѧ́ньми срⷣце всегда̀ ᲂу҆мерщвѧ́етъ .
тѣ́мже то́ки мᲂи́хъ сле́зъ ᲂу҆гасѝ є҆гѡ̀ , мт҃и бж҃їѧ , и҆ спаси́ мѧ .
~Ѡ҆калѧ́ема ти́нᲂю прегрѣше́нїи мᲂи́хъ , не ѿри́ни менѐ влⷣчце бл҃га́ѧ , и҆́бо
зрѧ́ мѧ во ѿчаѧ́нїи сꙋ́ща , смѣе́тсѧ прелꙋка́выи вра́гъ , но сама̀ твᲂе́ю
держа́внᲂю рꙋко́ю вᲂста́ви . =сла́ва . С=тра́шно ᲂу҆́бѡ сꙋди́ще , стрⷭ҇тна́ѧ
дш҃е мᲂѧ̀ и҆ чꙋ́вственаѧ , и҆ мꙋче́нїе же некᲂнча́емᲂе и҆ гро́знᲂе . но ѻ҆ба́че
ны́нѣ припадѝ к̾ мт҃ри сꙋдїѝ твᲂегѡ̀ и҆ бг҃а , не ѿча́йсѧ сама̀ . =и҆
ны́нѣ . Ѡ҆=мрачи́хсѧ страстны́и , мно́жествᲂмъ без̾мѣ́рныхъ ѕѡ́лъ , и҆
ѡ҆скверни́хъ дш҃ꙋ и҆ тѣ́ло же и҆ ᲂу҆́мъ . тѣ́мже пречⷭ҇таѧ свѣ́тᲂмъ твᲂи́хъ
сїѧ́нїи , к̾ без̾стра́стїю сла́дᲂсти ско́рѡ в̾веди́ мѧ .

=пѣ́снь , и҃ . і҆рмо́съ . и҆з̾ =пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Ꙗ҆́же ѿ трⷪ҇цы є҆ди́нагѡ бг҃а
ро́ждьшаѧ , и҆ на рꙋкꙋ̀ нᲂси́вши дв҃о мт҃и , ᲂу҆гасѝ страсте́й ѻ҆гнепа́льнꙋю
пе́щь , и҆ сле́зными то́ки ѡ҆мы́й дш҃ꙋ мᲂю̀ . ~Прихо́да сме́ртнагѡ ᲂу҆жаса́юсѧ
пречⷭ҇таѧ , и҆ сꙋда̀ ѻ҆́нᲂгѡ ве́сь нн҃ѣ ᲂу҆бᲂѧ́хсѧ , дѣ́юже ѕла́ѧ , ника́кᲂже
стыжꙋ́сѧ . ᲂу҆ще́дри мѧ пре́жде кᲂнца̀ , мᲂли́твами твᲂи́ми дв҃о . =сла́ва .
С=тᲂна́нїѧ немо́лчнаѧ влⷣчце да́рꙋй ми , и҆ сле́зъ тꙋ́чꙋ да́ждь , да ѿмы́ю
мᲂѧ̀ прегрѣше́нїѧ мно́гаѧ , и҆ не и҆сцѣ́льныѧ ꙗ҆́звы , ꙗ҆́кѡ да ᲂу҆лꙋчꙋ̀ жи́знь
вѣ́чнꙋю . =и҆ ны́нѣ . Ѕ=ѡ́лъ мᲂи́хъ мно́жество , тебѣ̀ и҆спᲂвѣ́дахъ влⷣчце ,
ꙗ҆́кѡ ни є҆ди́нъ в̾ ми́рѣ и҆́нъ , прᲂгнѣ́ва бг҃а сн҃а и҆ гдⷭ҇а твᲂегѡ̀ ,
сего́ ми в̾ско́рѣ премѣнѝ дв҃о .

=пѣ́снь , ѳ҃ . і҆рмо́съ . Б=г҃а чл҃кѡмъ неꙋдо́бь ви́дѣти , на́ньже несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , съ нбⷭ҇ными вѡ́и тѧ̀ велича́емъ . ~Сѐ
прихᲂжꙋ́ ти пречⷭ҇таѧ . со́ страхᲂмъ мно́гимъ и҆ любо́вїю . и҆ любо́вїю ,
крѣ́пᲂсть вѣ́дыи мно́гїѧ мл҃твы твᲂеѧ̀ ра́бъ тво́й . вельми́ бо мо́жетъ
вᲂи́стинꙋ влⷣчце , мᲂльба̀ ма́терьнѧ к̾ сн҃ꙋ , милᲂсе́рдїемъ бо преклᲂнѧ́етсѧ .
~Ли́ки прїимѝ а҆рха́нг҃лъ же , и҆ мно́жество вы́шнихъ во́инствъ , зижди́телѧ
мᲂегѡ̀ , а҆пⷭ҇лъ же и҆ прⷪ҇ркъ сᲂбо́ры , и҆ мч҃нки и҆ прпⷣбныѧ , и҆
сщ҃е́ннᲂмч҃нки . и҆ мл҃твꙋ сᲂтвᲂрѝ чⷭ҇таѧ за на́съ к̾ бг҃ꙋ . =сла́ва . Н=ы́нѣ
и҆ тᲂгда̀ твᲂю̀ по́мᲂщь да ѡ҆брѧ́щꙋ чи́стаѧ , в̾ ча́съ во́ньже и҆зы́детъ дх҃ъ
мо́й , в̾ско́рѣ и҆зима́ющи и҆зба́ви мѧ , бѣсо́вскагѡ мꙋчи́тельства и҆́хъ ,
пренепᲂро́чнаѧ . и҆ не ѡ҆ста́ви менѐ бл҃га́ѧ пре́данꙋ бы́ти и҆́мъ . =и҆ ны́нѣ .
С=ꙋдїю̀ ще́драгѡ ча́ю , и҆ чл҃кᲂлюби́ва твᲂегѡ̀ сн҃а , чⷭ҇таѧ непре́зри менѐ .
но тᲂго́ ми сᲂтвᲂрѝ бл҃гᲂпремѣ́нна , пᲂста́вити менѐ ѡ҆деснꙋ́ю тᲂгда̀
всенепᲂро́чнаѧ , пречⷭ҇тᲂмꙋ сꙋди́щꙋ є҆гѡ̀ . на тѧ́ бо ᲂу҆пᲂва́ю . =та́же ,
д=ᲂсто́йнѡ є҆́сть . =и҆= про́чее , ѡ҆бы́чно . =и҆= ѿпꙋ́стъ .

В=ъ сре́дꙋ , на ᲂу҆́трени . по а҃ , стихᲂло́гїи .= =сѣда́льны , крⷭ҇тны .
гла́съ , ѕ҃ . К=рⷭ҇тъ тво́й гдⷭ҇и ѡ҆ст҃и́сѧ . тѣ́мъ бо быва́ютъ и҆сцѣле́нїѧ
бᲂлѧ́щимъ во грѣсѣ́хъ . тᲂгѡ̀ ра́ди тебѣ̀ припа́даемъ пᲂми́лꙋй на́съ .
=сти́хъ : вᲂзнᲂси́те гдⷭ҇а бг҃а на́шего , и҆ кла́нѧйтесѧ пᲂд̾но́жїю но́гꙋ
є҆гѡ̀ ꙗ҆́кѡ ст҃о є҆́сть . Т=о́чїю вᲂдрꙋзи́сѧ дре́во хрⷭ҇тѐ крⷭ҇та̀ твᲂегѡ̀ ,
ѡ҆снᲂва́нїѧ пᲂкᲂлѣба́шасѧ сме́рти гдⷭ҇и . є҆го́же бо пᲂжрѐ жела́нїемъ а҆́дъ ,
ѿпꙋстѝ трепе́ща . пᲂказа́лъ є҆сѝ на́мъ спасе́нїе свᲂѐ ст҃ы́и , и҆
славᲂсло́вимъ тѧ̀ сн҃е бж҃їи , пᲂми́лꙋй на́съ . =сла́ва , и҆ ны́нѣ ,
крⷭ҇тᲂбоⷢ҇ . Н=аде́же , и҆ застꙋпле́нїе , и҆ приста́нище люде́й твᲂи́хъ
дв҃це . и҆з̾ тебе́ бо рᲂди́сѧ вᲂи́стинꙋ ми́рꙋ спасе́нїе . ꙗ҆́кᲂже пла́касѧ
ᲂу҆ крⷭ҇та̀ сн҃а свᲂегѡ̀ и҆ бг҃а , и҆ спаса́еши ᲂу҆пᲂва́ющихъ на тѧ̀ . тᲂгѡ̀
ны́нѣ ᲂу҆мᲂлѝ и҆зба́вити ѿ тлѝ всѣ́хъ вᲂспѣва́ющихъ тѧ̀ .

=по в҃ , стихᲂло́гїи . сѣда́льны , крⷭ҇тны . гла́съ , ѕ҃ . Д=не́сь
прᲂро́ческᲂе и҆спо́лнисѧ сло́во . се́бо пᲂкланѧ́емсѧ на мѣ́стѣ , и҆дѣ́же
стᲂѧ́стѣ но́зѣ твᲂѝ гдⷭ҇и , и҆ дре́во спасе́нїѧ вкꙋси́вше , грѣхо́вныхъ
страсте́й свᲂбᲂдꙋ̀ ᲂу҆лꙋчи́хᲂмъ , мл҃твами бцⷣы , є҆ди́не чл҃кᲂлю́бче .
=сти́хъ : бг҃ъ же цр҃ь на́шъ пре́жде вѣ́къ , сᲂдѣ́ла спасе́нїе пᲂсредѣ̀
землѝ . Г=дⷭ҇и ѡ҆сꙋди́ша тѧ і҆ꙋде́и на сме́рть , живᲂта̀ всѣ́хъ . и҆́же
чермно́е мо́ре жеѕло́мъ прᲂше́дшїи , ко крⷭ҇тꙋ́ тѧ пригвᲂзди́ша . и҆ и҆́же
ѿ ка́мене ме́дъ с̾са́вшїи , же́лчь ти принесо́ша . но во́лею претерпѣ́лъ
є҆сѝ , да на́съ свᲂбᲂди́ши ѿ рабо́ты вра́жїѧ , гдⷭ҇и сла́ва тебѣ̀ . =сти́хъ :
ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ . С=трада́льческаѧ
въ стᲂѧ́нїи по́двиги , мꙋчи́телскїѧ ра́ны на мꙋ́ченики , и҆ стᲂѧ́хꙋ ли́цы
беспло́тныхъ по́чести держа́ще пᲂбѣ́ды . ᲂу҆диви́ша мꙋчи́телѧ и҆ царѧ̀
премꙋ́дрїи , низ̾лᲂжи́ша престꙋ́пника и҆спᲂвѣ́данїемъ хрⷭ҇то́вымъ .
ᲂу҆крѣпи́выи и҆́хъ гдⷭ҇и сла́ва тебѣ̀ . =сла́ва , и҆ нн҃ѣ , крⷭ҇тᲂбоⷢ҇ .
П=ред̾стᲂѧ́щи ᲂу҆ крⷭ҇та̀ не и҆скꙋсᲂбра́чнаѧ мт҃и , и҆́же и҆з̾ неѧ̀ ро́ждьшемꙋсѧ
без̾ сѣ́мене вᲂзᲂпѝ , ѻ҆рꙋ́жїе срⷣце мᲂѐ про́йде ѽ сн҃е , нетерпѧ́щи ви́сѧща
на́ древѣ тѧ̀ зрѣ́ти ; є҆го́же трепе́щꙋтъ всѧ́ческаѧ , ꙗ҆́кѡ зижди́телѧ и҆
бг҃а , дᲂлгᲂтерпѣли́ве гдⷭ҇и сла́ва тебѣ̀ .

=по г҃ , стихᲂло́гїи , сѣда́ленъ . гла́съ , ѕ҃ . Н=а крⷭ҇тѣ́ тѧ во́лею на́съ
ра́ди пригвᲂжде́на хрⷭ҇тѐ , тва́рь ви́дѣвши кᲂлѣба́шесѧ стра́хᲂмъ . сл҃нце
ве́сь пᲂмрачѝ свѣ́тъ , ка́менїе распаде́сѧ , и҆ цр҃кви бжⷭ҇твенаѧ за́вѣса
раздра́сѧ , на ѡ҆бличе́нїе лю́тыхъ и҆ без̾зако́нныхъ є҆вре́й . =сла́ва , и҆
нн҃ѣ , крⷭ҇тᲂбоⷢ҇ . Т=ебѐ ро́ждьшаѧ хрⷭ҇тѐ , при́снѡ дв҃аѧ ѻ҆трᲂкᲂви́ца ,
на крⷭ҇тѣ̀ зрѧ́щи тѧ на́съ ра́ди вᲂзнесе́на , ᲂу҆ѧзвлѧ́ше сѝ печа́ли
ѻ҆рꙋ́жїемъ срⷣце и҆ дш҃ꙋ , и҆ пла́каше рыда́ющи мт҃рьски . тᲂѧ̀ мл҃твами
пᲂми́лꙋй на́съ , гдⷭ҇и млⷭ҇тиве .

К=ано́нъ , честно́мꙋ и҆ живᲂтвᲂрѧ́щемꙋ крⷭ҇тꙋ̀ , твᲂре́нїе , ки́ръ
і҆ѡ́сифᲂво . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ
і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ
пᲂбѣ́днꙋю пѣ́снь пᲂе́мъ вᲂпїѧ́ше . =запѣ́въ : сла́ва гдⷭ҇и крⷭ҇тꙋ̀ твᲂемꙋ̀
чⷭ҇тно́мꙋ . Т=ы̀ дла́ни прᲂсте́ръ на крⷭ҇тѣ̀ , ѡ҆бъѧ́лъ є҆сѝ влⷣко ѿринᲂве́нныѧ
чл҃ки , и҆ къ свᲂемꙋ̀ ѻ҆ц҃ꙋ приведѐ , ꙗ҆́кѡ сн҃ъ вᲂзлю́бленъ и҆ є҆динᲂсꙋ́щенъ .
~Ꙗ҆́кᲂже а҆́гнецъ вᲂздви́женъ бы́сть на́ крⷭ҇тъ сло́ве , свᲂегѡ̀ ѻ҆вча́те и҆ща̀
заблꙋ́ждьшаго . и҆ ѡ҆брѣ́тъ , сᲂчета́лъ є҆сѝ то̀ к̾ незаблꙋ́ждьшимъ і҆с҃е .
сла́ва держа́вѣ твᲂе́й . =запѣ́в̾ : ст҃і́и мч҃нцы , мᲂли́те бг҃а ѡ҆ на́съ .
мⷱ҇ꙋ . Ж=и́знь вы́шнюю жела́юще , сла́внїи страстᲂте́рпцы мч҃нцы ,
ᲂу҆мертви́шасѧ на землѝ , претерпѣ́вше мꙋче́нїѧ мно́га , и҆ разли́чныѧ
напа́сти , дᲂстᲂбл҃же́ннїи . =мⷱ҇ꙋ . П=ред̾ сꙋди́щи непра́ведными за хрⷭ҇та̀ ,
и҆́же всѣ́мъ пра́веднаго , пред̾ста́вше страда́льцы , сꙋ́дъ всѧ́къ
непра́ведныи , ва́съ ѡ҆правда́ющїи , ѻ҆́ бз҃ѣ претерпѣ́сте . =боⷢ҇ . Д=а
без̾стра́стїе всѣ́мъ , и҆́же и҆з̾ а҆да́ма и҆схᲂда́тайствꙋеши влⷣко , стра́сть
терпи́ши на крⷭ҇тѣ̀ . и҆ зрѧ́щи тѧ землѧ̀ трѧса́шесѧ , рыда́ющи мт҃рьски ,
вᲂпїѧ́ше влⷣчце .

Д=рꙋгі́и кано́нъ , прест҃ѣ́й бцⷣѣ . і҆рмо́съ , то́йже . =з=апѣ́въ :
прест҃а́ѧ гжⷭ҇е бцⷣе спасѝ на́съ . Т=ебѐ всест҃а́ѧ дв҃о , нб҃о прᲂстры́и
гдⷭ҇ь , и҆ зе́млю ѡ҆снᲂва́выи , и҆з̾ тебѐ прᲂше́дъ с̾ пло́тїю , нб҃о земно́е
на́мъ пᲂказа́лъ є҆́сть . ~Ꙗ҆́же бг҃а заче́ншаѧ , и҆́же на́съ ра́ди бы́вшаго
чл҃ка , тᲂгѡ̀ мᲂлѝ чи́стаѧ , в̾ де́нь сꙋ́дныи на́съ ᲂу҆ще́дрити , мно́гѡ
сᲂгрѣши́вшихъ є҆мꙋ̀ . ~Свѣ́тлѣйшими лꙋча́ми , вᲂсїѧ́вшее сл҃нце ѿ ст҃а́гѡ ти
чре́ва , всю̀ зе́млю ѡ҆зарѧ́етъ влⷣчце . тѣ́мже прᲂсвѣ́щшїисѧ , тѧ̀ бж҃їю
ма́терь чте́мъ . ~Ѡ҆мраче́нїе дш҃и мᲂеѧ̀ без̾мѣ́стныхъ пᲂмышле́нїи мглꙋ̀
разрꙋшѝ , наведе́ньми бцⷣе влⷣчце свѣ́тᲂмъ ст҃ы́хъ запᲂвѣде́й , вᲂпло́щшагᲂсѧ
и҆з̾ тебѐ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Крⷭ҇тъ вᲂдрꙋзи́сѧ на землѝ , и҆ низ̾паде́сѧ ле́сть , и҆
тва́рь кᲂлѣба́шесѧ , и҆ срⷣца кᲂле́блемаѧ вра́жїими напа́стьми , ᲂу҆тверже́нїе
вѣ́рᲂю прїима́хꙋ . ~Бѣси́вшесѧ непра́веднїи лю́дїе , тебѐ пра́веднаго
є҆ди́нᲂго ѡ҆сꙋди́ша ᲂу҆́мрети , ѡ҆правда́юща земны́ѧ , и҆ ѿ непра́ведныѧ рꙋкѝ
льсти́ваго , тѣ́хъ и҆зима́юща . =мⷱ҇ꙋ . П=ᲂдвиза́ше всю̀ ѕло́бꙋ свᲂю̀
льсти́выи , со ст҃ы́ми бᲂрѧ́сѧ . но пᲂбѣжда́шесѧ зрѧ̀ непᲂбѣжда́емы тѣ́хъ ,
бжⷭ҇твеныѧ свѣ́тлᲂсти ѻ҆́бщники . =мⷱ҇ꙋ . Т=ѣле́снаѧ красᲂта̀ зѣ́льными
и҆змѣнѧ́шесѧ ра́нами , и҆ ѡ҆блистава́шесѧ па́че свѣ́тлᲂсть дш҃е́внаѧ ,
страстᲂте́рпецъ хрⷭ҇то́выхъ дѣ́йствᲂмъ ст҃а́гѡ дх҃а . =боⷢ҇ . К=ра́сна
дᲂбро́тᲂю тѧ̀ сн҃е , па́че всѣ́хъ чл҃къ , внегда̀ ража́ти ми разꙋмѣ́хъ . и҆
ка́кѡ распина́емь нн҃ѣ дᲂбро́ты не и҆́маши хрⷭ҇тѐ , дв҃аѧ гл҃аше слезѧ́щи .

=и҆́нъ , і҆рмо́съ , то́йже . Р=ꙋко́ю держа́щи хрⷭ҇та̀ сᲂдержа́щаго всѧ̀ .
ѿ рꙋкѝ лꙋка́вагѡ дїа́вᲂла , и҆ всѧ́кᲂгѡ вреже́нїѧ и҆зба́ви на́съ ,
бг҃ᲂрᲂди́тельнице чи́стаѧ пᲂю́щихъ тѧ̀ . ~Бѣсо́вскагѡ смꙋще́нїѧ и҆зба́ви на́съ
дв҃о , и҆ чл҃къ непра́ведныхъ , и҆ всѧ́кихъ и҆скꙋше́нїи , и҆ недꙋ́гъ
тлетво́рныхъ , твᲂи́ми мл҃твами влⷣчце всенепᲂро́чнаѧ . ~Сѐ тебѐ всѝ ро́дᲂве
блажа́тъ ѻ҆трᲂкᲂви́це , без̾лѣ́тнᲂе сло́во въ пло́ти пᲂд̾лѣ́ты ро́ждьши
преє҆сте́ствено , и҆ дв҃аѧ па́ки пребыва́еши . ~Ꙗ҆́кѡ чл҃кᲂлю́бца бг҃а ро́ждьшаѧ
дв҃о , непᲂтре́бнаго мѧ свᲂегѡ̀ раба̀ , въ ча́съ стра́шнагѡ прише́ствїѧ є҆гѡ̀ ,
и҆зба́ви всѧ́кᲂгѡ ѡ҆сꙋже́нїѧ .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вести чи́сты ѡ҆́ гдⷭ҇ѣ пра́зднꙋющи .
~Распѧ́та на́ древѣ тѧ сл҃нце незахᲂди́мᲂе хрⷭ҇тѐ , зрѧ̀ сл҃нце пᲂмрача́шесѧ
стра́хᲂмъ , и҆ те́мныѧ пре́лести ѿпꙋще́на быва́ше всѧ̀ тва́рь , вᲂспѣва́ющаѧ
тѧ̀ . ~Вѧза́хꙋ рꙋ́цѣ твᲂѝ сп҃се , лю́дїе закᲂнᲂпрестꙋ́пнїи , и҆ свѧ́занїи
нерѣши́мыхъ ᲂу҆́зъ , всѝ ѿпꙋща́еми быва́хꙋ . и҆ свѧ́занъ быва́ше вра́гъ , и҆
ле́сть раз̾рꙋша́шесѧ . =мⷱ҇ꙋ . Т=ече́нїемъ крᲂве́й ᲂу҆дави́сте мꙋ́ченицы ,
фараѡ́на гᲂни́телѧ , ᲂу҆мᲂвре́днѡ без̾мѣ́рнѡ хва́лѧщасѧ , и҆ къ землѝ бл҃го́й
веселѧ́щесѧ преи҆до́сте . =мⷱ҇ꙋ . К=ры́лы дх҃о́вными . пред̾вперѧ́еми
страда́льцы , вра́жїѧ сѣ́ти ра́дꙋющесѧ претеко́ша , и҆дѣ́же пе́рваѧ бл҃гᲂсть и҆
жи́вᲂтъ , и҆ свѣ́тъ невече́рнїи в̾селѧ́еми . =боⷢ҇ . Ѻ҆=рꙋ́жїемъ ᲂу҆ѧзви́всѧ
страсте́й влⷣчце , и҆́же и҆з̾ тебѐ вᲂплᲂти́вшагᲂсѧ , є҆гда̀ тᲂгѡ̀ ви́дѣла
є҆сѝ распина́ема , и҆ кᲂпїе́мъ в̾ пречⷭ҇таѧ ре́бра на́съ ра́ди прᲂбᲂда́ема .

=и҆́нъ , і҆рмо́съ , то́йже . Б=жⷭ҇твеныи хра́мъ , бж҃їю ст҃ꙋ́ю дв҃ꙋ
вᲂспᲂе́мъ свѣ́тлѡ , всѝ блажа́ще ѡ҆бᲂжи́вшїисѧ є҆ѧ̀ ра́ди , и҆ лю́тыхъ
и҆зба́вльшесѧ . ~Ꙗ҆́кѡ две́рь ведꙋ́щꙋю къ бжⷭ҇твенᲂмꙋ в̾хо́дꙋ . ꙗ҆́кѡ ра́й
бжⷭ҇твеныи . ꙗ҆́кѡ мы́слено мѣ́сто сщ҃е́нїѧ . ꙗ҆́кѡ дᲂбро́тꙋ і҆а́кѡвлю , дв҃ꙋю
ᲂу҆блажа́емъ . ~Приста́нище бл҃гᲂꙋти́шно тѧ̀ пᲂказа̀ хрⷭ҇то́съ , влⷣчце
всенепᲂро́чнаѧ , и҆́же вѣ́рᲂю и҆ любо́вїю ѿ мы́сли чи́стыѧ взыва́ющимъ , тебѐ
бцⷣꙋ и҆́стиннꙋю . ~Мр҃і́е пречⷭ҇таѧ , чистѣ́йшее бы́сть прїѧ́телище
прᲂстра́ннᲂе , бжⷭ҇твенагѡ вселе́нїѧ , дш҃е́внꙋю ми скве́рнꙋ и҆ ка́лъ
пᲂтребѝ .

=пѣ́снь , є҃ . і҆рмо́съ . Б=ж҃їимъ свѣ́тᲂмъ ти бл҃же , ᲂу҆́тренюющихъ ти дш҃а
любо́вїю прᲂсвѣтѝ мᲂлю́сѧ , тѧ̀ вѣ́дѣте сло́во бж҃їе , и҆́стиннаго бг҃а ,
ѿ́ мрака грѣхо́внагѡ и҆зима́юща . ~Ѡ҆блача́ѧи нб҃о ѻ҆́блаки хрⷭ҇тѐ , на крⷭ҇тѣ̀
на́гъ пригвᲂзди́сѧ во́лею , нагᲂтꙋ̀ ѕло́бѣ мᲂе́й приѡ҆дѣва́ѧ , и҆ ри́зами
нетлѣ́нїѧ прᲂсвѣща́ѧ влⷣко . ~На крⷭ҇тѣ̀ ра́спѧтъ бы́сть , и҆́стинныи
винᲂгра́дъ хрⷭ҇то́съ , ꙗ҆́кѡ вᲂи́стинꙋ сы́и , сла́дᲂсть дш҃а́мъ на́шимъ , вино̀
и҆ска́паѧ , пре́лести всѧ́ко пїѧ́нство бᲂри́телѧ пᲂтреблѧ́ѧ . =мⷱ҇ꙋ .
И҆=спещре́ни сщ҃е́нными ꙗ҆́звами хрⷭ҇то́ви страда́льцы , и҆ вѣнцы̀
ᲂу҆краша́еми , пло́тїю пᲂстрада́вшемꙋ бг҃ꙋ пред̾стᲂѧ́тъ , на́шимъ
прегрѣше́нїемъ разрѣше́нїе про́сѧтъ . =мⷱ҇ꙋ . В=зира́юще стрⷭ҇тᲂте́рпцы
к̾ та́мᲂшнѣй сла́вѣ , и҆ жи́зни , и҆ и҆́стиннᲂмꙋ весе́лїю , всѧ́ко
тревᲂлне́нїе лю́тыхъ пᲂдъѧ́сте , стра́стїю влⷣчнею ᲂу҆крѣплѧ́еми . =боⷢ҇ .
во́ =чрево вмѣсти́вшаѧ тѧ̀ хрⷭ҇тѐ , є҆ди́нᲂго невмѣсти́маго всѣ́ми , бᲂлѣ́зней
крᲂмѣ̀ рᲂди́хъ . ны́нѣ же бᲂлѣ́знꙋю , внегда̀ распе́ншꙋтисѧ , пречи́стаѧ дв҃аѧ
пла́чꙋщи глаго́лаше .

=и҆́нъ , і҆рмо́съ , то́йже . И҆́=же сло́вᲂмъ всѧ̀ сᲂзда́выи , и҆ мꙋ́дрымъ
про́мыслᲂмъ ᲂу҆правлѧ́ѧ є҆ди́нъ гдⷭ҇ь , ꙗ҆́кᲂже хо́щетъ , бл҃гᲂꙋтро́бїемъ
сᲂздава́етсѧ и҆з̾ тебѐ пречⷭ҇таѧ , и҆ пло́ть несказа́ннѡ быва́етъ . ~Сѐ
дв҃це , прᲂро́чески зача́тъ во ᲂу҆тро́бѣ , и҆́же надᲂвсѣ́ми бг҃а влⷣкꙋ и҆
гдⷭ҇а . и҆ не и҆зрече́ннѡ тᲂгѡ̀ чи́стаѧ рᲂдила̀ є҆сѝ . и҆ по ржⷭ҇твѣ̀ дв҃аѧ
нетлѣ́нна пребы́вши . ~Мр҃і́е влⷣчце всѣ́хъ , и҆зба́ви мѧ ꙗ҆́кѡ ми́лᲂстива ,
стра́шнагѡ плѣне́нїѧ мᲂлю́сѧ . и҆ грѣха̀ мᲂегѡ̀ рꙋкᲂписа́нїе расто́ргни
кᲂпїе́мъ , вᲂпло́щшагᲂсѧ и҆з̾ тебѐ . ~Грѣха̀ мᲂегѡ̀ плени́цꙋ , твᲂи́мъ
хᲂда́тайствᲂмъ , и҆ пред̾ста́тельствᲂмъ дв҃о расто́ргни , ѿча́ѧннымъ бо ты̀
є҆сѝ наде́жа , и҆́же вѣ́рᲂю притека́ющимъ къ бжⷭ҇твеннᲂмꙋ пᲂкро́вꙋ твᲂемꙋ̀ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂми́лᲂстиве . ~Вѣнча́сѧ дᲂлгᲂтерпѣли́ве те́рнїемъ , ѿсѣка́ѧ
страсте́й те́рнїе . кᲂпїе́мъ в̾ ре́бра прᲂбᲂде́нъ бы́въ , ᲂу҆мертви́лъ є҆сѝ
ѕмі́ѧ мнᲂгᲂко́зненаго , и҆́же на́съ ме́ртвы сᲂдѣ́лавшаго . ~На крⷭ҇тъ
вᲂздви́женъ бы́сть , низ̾лага́ѧ вра́жїю си́лꙋ влⷣко . рабо́ты же го́рькїѧ
менѐ свᲂбᲂжда́ѧ , прїѧ́тъ заꙋше́нїе . пᲂкланѧ́юсѧ твᲂемꙋ̀ ще́дре
дᲂлгᲂтерпѣ́нїю . =мⷱ҇ꙋ . К=рⷭ҇то́мъ ѡ҆гражда́еми страда́льцы , пре́лести стѣ́ны
лꙋка́выѧ разверго́ша , и҆ к̾ вы́шнемꙋ гра́дꙋ пресели́шасѧ , пᲂбѣ́дными вѣнцы̀
ᲂу҆кра́шени . тѣ́мже ᲂу҆блажа́еми сꙋ́ть . =мⷱ҇ꙋ . Н=а высᲂтꙋ̀ пресла́внѡ
мꙋче́нїѧ , са́ми себѐ вᲂзве́дше сла́внїи . лꙋка́ваѧ вᲂзнᲂше́нїѧ вра́жїѧ ,
на́ землю низверго́сте , и҆ вѣнцы̀ свы́ше прїѧ́сте . =боⷢ҇ . Ѻ҆́=ч҃ее сїѧ́нїе
ка́кѡ вᲂздви́жесѧ на крⷭ҇тъ , прᲂсвѣща́ѧ всѧ́ческаѧ , и҆ низ̾лага́ѧ тмѣ̀
нача́льника , пречⷭ҇таѧ влⷣчце мт҃рьски пла́чꙋщи вѣща́ше .

=и҆́нъ , і҆рмо́съ , то́йже . Н=е ѡ҆пали́вши ᲂу҆тро́бꙋ твᲂю̀ , ѻ҆́гнь сы́и
і҆с҃ъ , и҆з̾ тебѐ пло́тїю прᲂше́дъ . тᲂгѡ̀ чи́стаѧ мᲂлѝ , ѻ҆гнѧ̀ и҆ всѧ́кїѧ
мꙋ́ки и҆зба́витисѧ , вѣ́рᲂю вᲂспѣва́ющимъ тѧ . ~Ст҃ы́хъ а҆́нг҃лъ тѧ бл҃гᲂлѣ́пїе
вᲂспѣва́ю всенепᲂро́чнаѧ , и҆ мᲂлю̀ , нелѣ́пᲂтнаѧ пᲂтребѝ ѿ менѐ , бѣсо́вскаѧ
мечта́нїѧ . в̾ тишинѣ̀ сᲂблюда́ющи срⷣце мᲂѐ . ~Пло́тнымъ во ѡ҆браже́нїемъ
сᲂеди́нивсѧ , и҆́же ѿ ѻ҆ц҃а є҆динᲂро́дныи во ᲂу҆тро́бѣ твᲂе́й , є҆ди́нъ
ѿ двᲂю̀ , без̾ сѣ́мене про́йде , и҆ сᲂблюдѐ не вреже́но , честно́е дв҃ство
твᲂѐ всенепᲂро́чнаѧ . ~Мно́жество ѡ҆чи́сти мᲂи́хъ грѣхѡ́въ , мно́жествᲂмъ
млⷭ҇ти твᲂеѧ̀ . и҆ спаси́ мѧ раба̀ твᲂегѡ̀ бл҃га́ѧ , к̾ тебѣ̀ прибѣга́ющаго , и҆
мᲂлѧ́щасѧ вѣ́рнѡ млⷭ҇ти твᲂе́й .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Ꙗ҆дᲂви́тагѡ заꙋши́лъ є҆сѝ ѕмі́ѧ
ѕло́бꙋ , заꙋше́нъ бы́въ и҆ пᲂвѣ́шенъ на́ древѣ , є҆ди́не си́льне . всѣ́хъ
прᲂсвѣти́лъ є҆сѝ вᲂпи́ти , блгⷭ҇ве́нъ бг҃ъ ѻ҆ц҃ъ на́шихъ . ~Ѿд́рева вкꙋ́шь
а҆да́мъ пе́рвыи чл҃къ , ѡ҆брѣ́те сме́рть . втᲂры́и же на не́мъ хрⷭ҇то́съ
ᲂу҆мертви́сѧ , без̾сме́ртнꙋю жи́знь да́рꙋетъ , ᲂу҆мертви́въ врага̀
мнᲂгᲂко́зненаго . =мⷱ҇ꙋ . Т=ерпѧ́ще стра́сть мч҃нцы , мꙋче́нїемъ гдⷭ҇ви
вᲂзведо́стесѧ , и҆ на ка́мени ста́сте тве́рдѣмъ вѣ́ры , всѧ́кꙋ лꙋка́вꙋю
низ̾лага́юще ѕло́бꙋ вра́жїю , бжⷭ҇твенымъ манᲂве́нїемъ . =мⷱ҇ꙋ .
П=рᲂсвѣти́вшесѧ стра́стьми страда́льцы , и҆ прᲂсїѧ́сте сл҃нца свѣтлѣ́йши . и҆
те́мнаѧ влⷣчествїѧ всѧ̀ разрꙋши́сте , пᲂю́ще хрⷭ҇то́ви , бл҃гᲂслᲂве́нъ бг҃ъ
ѻ҆ц҃ъ на́шихъ . =боⷢ҇ . И҆́=же сы́и не и҆змѣ́ненъ бжⷭ҇тво́мъ , и҆змѣни́лъ є҆сѝ
пᲂвѣ́шенъ тва́рь всю̀ , дв҃аѧ гл҃аше сн҃е . и҆ зрѧ́щи сїѧ̀ пла́каше , дивѧ́щисѧ
мно́гᲂмꙋ ти дᲂлгᲂтерпѣ́нїю .

=и҆́нъ , і҆рмо́съ , то́йже . С=ѣдѧ́и в̾ нѣ́дрѣхъ рᲂди́телѧ неѡ҆пи́санныи ,
ны́нѣ сѣди́тъ ѡ҆пи́санъ пречⷭ҇таѧ в̾ нѣ́дрѣхъ твᲂи́хъ , твᲂи́мъ ѡ҆блᲂже́нъ
зра́кᲂмъ . за є҆́же спастѝ а҆да́ма , но́въ а҆да́мъ бы́въ . ~Мᲂлѧ́щи непреста́й
чл҃кᲂлю́бца бг҃а на́шегѡ , всенепᲂро́чнаѧ . ꙗ҆́кѡ да прїи́мемъ всекᲂне́чнᲂе
прᲂще́нїе ѕлы́хъ . и҆ ᲂу҆лꙋчи́мъ є҆́же на́ нб҃сѣхъ ᲂу҆гᲂто́ванныхъ бл҃гъ ,
лю́бѧщимъ є҆гѡ̀ . ~Бл҃гᲂслᲂви́мъ тѧ пренепᲂро́чнаѧ , ро́ждьшꙋю блгⷭ҇ве́наго
гдⷭ҇а , и҆́же бл҃гᲂслᲂве́ньми вѣнча́ющаго бжⷭ҇твеными є҆стество̀ чл҃ческᲂе , и҆
но́во твᲂрѧ́ща то̀ ѡ҆бетша́вшее пре́жде . ~Спасе́нїѧ тѧ̀ приста́нищемъ
ѡ҆бᲂгати́вшесѧ чи́стаѧ , ѿ бꙋ́ри спаса́емсѧ . и҆ наде́жꙋ ꙗ҆́же на тѧ̀ ꙗ҆́кѡ
крѣ́пᲂсть дш҃и сᲂдержа́ще , зᲂве́мъ , бл҃гᲂслᲂве́наѧ ꙗ҆́же бг҃а пло́тїю
ро́ждьши .

=пѣ́снь , и҃ . і҆рмо́съ . и҆з̾ =пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Го́рдаго ѕмі́ѧ , ты̀ смири́лъ
є҆сѝ вы́шнїи бж҃е , смире́нїемъ срⷣца вᲂзнᲂси́мъ на́ древо , и҆ а҆да́ма
страстьмѝ смире́нагѡ , вᲂз̾не́слъ є҆сѝ ще́дре . ~Дре́внюю го́ресть
претвᲂрѧ́ѧи , на́ древо вᲂзнесе́нъ бы́сть . же́лчи в̾кꙋша́ѧ , всѣ́мъ сла́дᲂсть
и҆ жи́знь сᲂста́внаѧ сы́и влⷣко , и҆ свѣ́тъ и҆ спасе́нїе . =мⷱ҇ꙋ .
Н=епреклᲂни́сте кᲂлѣ́нъ и҆стꙋка́ннымъ всехва́льнїи , но пᲂже́рты бы́сте ꙗ҆́кѡ
а҆́гньцы непᲂро́чнїи . и҆ лꙋка́вагѡ крѣ́пᲂсть преклᲂни́сте , пѣснᲂсла́вѧще
хрⷭ҇та̀ во́ вѣки . =мⷱ҇ꙋ . Х=ра́мы дх҃ꙋ жи́вы ꙗ҆ви́стесѧ мч҃нцы , хра́мы
и҆́дᲂльскїѧ низ̾лᲂжи́сте , и҆ к̾ хра́мꙋ нбⷭ҇нᲂмꙋ взѧ́ти бы́сте , пѣснᲂсла́вѧще
хрⷭ҇та̀ во́ вѣки . =боⷢ҇ . І҆=а́кѡвъ тѧ̀ пред̾ви́дѣ дв҃о лѣ́ствицꙋ , к̾ нбⷭ҇нѣй
высᲂтѣ̀ на́съ вᲂзвᲂдѧ́щꙋ , и҆́же во глꙋбинꙋ̀ ѕѡ́лъ пᲂпо́лзшихсѧ . тѣ́мже чⷭ҇тꙋю
тѧ̀ бл҃гᲂслᲂви́мъ во́ вѣки .

=и҆́нъ , і҆рмо́съ , то́йже . В=ᲂи́стинꙋ бцⷣꙋ и҆спᲂвѣ́дꙋемъ тѧ̀ , а҆́нг҃лѡво
є҆́же ра́дꙋисѧ , вѣ́рнѡ вᲂпїе́мъ ти . є҆ди́на бо сꙋ́щимъ на землѝ ра́дᲂсть
рᲂдила̀ є҆сѝ , ѡ҆бра́дᲂваннаѧ чⷭ҇таѧ и҆ блгⷭ҇ве́наѧ . ~Бг҃ᲂвѣща́ннаѧ цѣвни́ца
твᲂегѡ̀ пра́ѻ҆ц҃а , кᲂвче́гъ тѧ прест҃ъ пред̾ѡ҆бража́ше , нᲂсѧ́щи бг҃а во́ плᲂти
всенепᲂро́чнаѧ . є҆го́же превᲂзно́симъ гдⷭ҇а во́ вѣки . ~Не и҆скꙋсᲂбра́чнаѧ
ѻ҆трᲂкᲂви́це бг҃ᲂра́дᲂваннаѧ , и҆ приста́нище и҆́же въ бꙋ́ри хрⷭ҇тїа́нѡмъ , и҆
ᲂу҆пᲂва́нїе , и҆зба́ви ѿ напа́стей , и҆ стрⷭ҇те́й и҆ ѡ҆ѕлᲂбле́нїѧ , и҆
ѿ вѣ́чнагѡ ѻ҆гнѧ̀ рабы̀ свᲂѧ̀ . ~Є҆гда̀ прїи́деши въ сла́вѣ сꙋди́ти
всѧ́ческимъ , десны́мъ мѧ ѻ҆вца́мъ причтѝ влⷣко грѣ́шнагѡ , мт҃ре твᲂеѧ̀
мᲂльба́ми . да тѧ̀ сла́влю во всѧ̀ вѣ́ки . =та́же , пѣ́снь бцⷣѣ . в=ели́читъ
дш҃а мᲂѧ̀ .= и҆ =пᲂкло́ны до землѝ .

=пѣ́снь , ѳ҃ . і҆рмо́съ . Б=г҃а чл҃кѡмъ неꙋдо́бь ви́дѣти , на́ньже несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , съ нбⷭ҇ными вѡ́и тѧ̀ велича́емъ . ~Времена́мъ
и҆ лѣ́тᲂмъ , сы́и гдⷭ҇ь , пᲂсредѣ̀ землѝ в̾ пᲂлꙋ̀ днѝ , на́ древо вᲂзнесе́сѧ
распина́емъ , є҆ди́не дᲂлгᲂтерпѣли́ве . пᲂсредѣ̀ раѧ̀ претерпѣ́вшаго
пᲂпᲂлзнᲂве́нїе , плᲂда̀ тлетво́рнагѡ и҆справлѧ́ѧ . ~Крⷭ҇тъ вᲂдрꙋжа́шесѧ , и҆
мꙋчи́тель в̾ дш҃и сме́ртнꙋю ꙗ҆́звꙋ прїима́ше , и҆ свѧ́занїи ѿ тлѝ ѿрѣша́еми
быва́хꙋ . ра́зꙋмъ же во всѧ̀ чл҃ки в̾сажда́шесѧ . вра́гъ ᲂу҆пражнѧ́шесѧ , и҆
ра́дᲂсти всѧ̀ и҆спᲂлнѧ́хꙋсѧ . =мⷱ҇ꙋ . З=емлѧ̀ сᲂвᲂкꙋпи́сѧ гдⷭ҇ними мч҃нки
с̾ нб҃сы̀ , ѿ не́леже хрⷭ҇то́съ , пᲂжре́нъ бы́сть распина́емъ . и҆ ва́ше
мно́жество привлечѐ , мно́жество ѕѣ́льныхъ мꙋ́къ претерпѣ́вшїѧ , и҆ мно́жествꙋ
бжⷭ҇твеныхъ слꙋ́гъ сᲂѡ҆блиста́ющїѧ . =мⷱ҇ꙋ . С=вѣ́тᲂмъ невеще́ственымъ
ѡ҆блиста́еми , пᲂлᲂже́нїемъ бз҃и бы́сте гдⷭ҇ни мч҃нцы , в̾ первᲂро́дныхъ
селе́нїихъ вᲂдвᲂрѧ́еми , и҆ вѣ́чныѧ сла́вы и҆спᲂлнѧ́еми , тѣ́мже по́дᲂлгꙋ
вѣ́рнїи ва́съ пᲂчита́емъ . =боⷢ҇ . С=тра́шно ржⷭ҇тво̀ претерпѣ́хъ влⷣко ,
внегда̀ стра́ннѡ тебѐ рᲂди́хъ дᲂлгᲂтерпѣли́ве . є҆го́же тва́рь распина́ема
на́ древѣ , во́лею зрѧ́щи дре́вле ᲂу҆страши́сѧ . непᲂро́чнаѧ пла́кавши вᲂпїю́щи
мт҃рьски , є҆ѧ́же велича́емъ .

=и҆́нъ , і҆рмо́съ , то́йже . С=н҃ъ сло́во бж҃їе без̾нача́льнᲂе вᲂпло́щьсѧ ,
сн҃ъ дв҃ыѧ быва́етъ . бл҃гᲂвᲂле́нїемъ же ѻ҆ц҃а , и҆ дх҃а бжⷭ҇твенаго
дѣ́йствᲂмъ , ве́сь ѡ҆бнᲂвѝ и҆стлѣ́вшїи мо́й зра́къ , ꙗ҆́кѡ всеси́ленъ .
~Дш҃е вᲂзни́кни , и҆ бо́дрствꙋй къ мл҃твамъ , и҆ ко всѣ́мъ бл҃ги́мъ
прилѣжа́нїемъ . лѣ́нᲂсть со́ннꙋю ѿве́рзи , бо́дренꙋ и҆мꙋ́щи храни́тельницꙋ
всегда̀ , чи́стꙋю мт҃рь бж҃їю , є҆ѧ́же велича́емъ . ~Оу҆пᲂва́нїе и҆ пᲂкро́въ
и҆ ра́дᲂванїе , ты̀ вѣ́рнымъ є҆сѝ бцⷣе всенепᲂро́чнаѧ . сегѡ̀ ра́ди мᲂлю́сѧ
твᲂи́мъ щедро́тамъ , прᲂсвѣтѝ дш҃ꙋ мᲂю̀ , ю҆́же ѡ҆мрачѝ тма̀ мно́гихъ
грѣхѡ́въ , и҆ лꙋка́выхъ пᲂмышле́нїи . ~Ст҃а́ѧ дв҃о бг҃ᲂра́дᲂваннаѧ , две́ри
свѣ́та ѿве́рзи ми , но́щь грѣха̀ да мѧ̀ не пᲂкры́етъ . и҆спра́ви жи́знь мᲂю̀ ,
къ приста́нищꙋ бл҃гᲂꙋти́шнᲂмꙋ бжⷭ҇твеныхъ пᲂвелѣ́нїи , и҆́же и҆з̾ тебѐ
вᲂчл҃чившагᲂсѧ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , крⷭ҇тны . гла́съ , ѕ҃ . Ѡ҆= крⷭ҇тѣ̀ ᲂу҆пᲂва́нїе
и҆мѣ́ѧ хрⷭ҇тѐ , и҆ ѡ҆ не́мъ хвалѧ́сѧ вᲂпїю̀ , чл҃кᲂлю́бче гдⷭ҇и , гᲂрды́ню
низ̾лᲂжѝ , не и҆спᲂвѣ́дающихъ тебѐ бг҃а и҆ чл҃ка .

=сти́хъ : и҆спо́лнихᲂмсѧ за ᲂу҆́тра . И҆́=же крⷭ҇то́мъ ѡ҆гражда́емїи , врагꙋ̀
прᲂтивлѧ́емсѧ , не бᲂѧ́щесѧ ко́ѕни є҆гѡ̀ и҆ ла́ѧнїѧ , ꙗ҆́кѡ бо го́рдыи
ᲂу҆праздни́сѧ , и҆ пᲂпра́нъ бы́сть си́лᲂю на́ древѣ пригвᲂжде́ннагѡ хрⷭ҇та̀ .

=сти́хъ : и҆ бꙋ́ди свѣ́тлᲂсть . мⷱ҇ꙋ . П=а́мѧть мч҃нкъ , ра́дᲂсть бᲂѧ́щимсѧ
гдⷭ҇а , пᲂстрада́вше бо хрⷭ҇та̀ ра́ди , вѣнцы̀ ѿ негѡ̀ прїѧ́ша , и҆ нн҃ѣ
с̾ дерзнᲂве́нїемъ мо́лѧтсѧ ѡ҆ дш҃а́хъ на́шихъ .

=сла́ва , и҆ нн҃ѣ , крⷭ҇тᲂбоⷢ҇ . А҆́=гньца свᲂегѡ̀ , а҆́гница нескве́рнаѧ
дре́вле и҆ непᲂро́чнаѧ влⷣчца , на́ древѣ крⷭ҇тнѣмъ ꙗ҆́кѡ ᲂу҆зрѣ̀ , мт҃рьски
вᲂсклица́ше , и҆ дивѧ́щисѧ вᲂпїѧ́ше ча́до сладча́йшее что̀ зрѣ́нїе сїѐ ,
но́вᲂе и҆ пресла́внᲂе . ка́кѡ со́нмъ без̾бл҃гᲂда́тныи , сꙋди́щꙋ пила́тᲂвꙋ
предаде́ тѧ , и҆ ѡ҆сꙋжа́ютъ на сме́рть , живᲂта̀ всѧ́ческимъ ; но вᲂспѣва́ю ти
не и҆зрече́ннᲂе сло́во схᲂжде́нїе .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= є҆=ктенїѧ̀ . =та́же , ча́съ , а҃ . ѱ=алмы̀ , ѡ҆бы́чны .
и҆ про́чее , и҆ кᲂне́чныи ѿпꙋ́стъ .

В=ъ сре́дꙋ , бл҃же́нны . гла́съ , ѕ҃ .=

~Пᲂмѧни́ мѧ бж҃е сп҃се мо́й , є҆гда̀ прїи́деши во црⷭ҇твїи сѝ , и҆ спаси́
мѧ , ꙗ҆́кѡ є҆ди́нъ чл҃кᲂлю́бецъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
В=о́лею вᲂзнесе́сѧ на́ древо , и҆ сꙋ́щїѧ во глꙋбинѣ̀ ѕѡ́лъ сᲂвᲂзне́слъ є҆сѝ ,
твᲂю̀ пᲂю́щїѧ сп҃се бл҃гᲂсть .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . З=емлѧ̀ пᲂтрѧсе́сѧ , и҆ сл҃нце
ᲂу҆гасѐ , ви́дѣвше тѧ̀ на́ древѣ сл҃нца пра́веднаго , во́лею стра́ждꙋща .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
С=трасте́мъ сп҃сᲂвымъ страстᲂте́рпцы прїѡбща́ющесѧ , бжⷭ҇твеныѧ свѣ́тлᲂсти
с̾причаща́етесѧ , прича́стїемъ ѡ҆бᲂжа́еми .

=сла́ва . В=ᲂз̾неси́ мѧ и҆з̾ глꙋбины̀ грѣхо́вныѧ хрⷭ҇тѐ мо́й , и҆́же
ѿ трⷪ҇цы є҆ди́нъ во́лею претерпѣ́выи распѧ́тїе .

=и҆ ны́нѣ . П=ред̾стᲂѧ́щи ᲂу҆ крⷭ҇та̀ дв҃о мт҃и , и҆ зрѧ́щи сн҃а свᲂегѡ̀
во́лею стра́ждꙋща , тᲂгѡ̀ велича́ше .



