В=сре́дꙋ , ве́черъ . на гдⷭ҇и вᲂзва́хъ , стⷯры , ст҃ы́мъ а҆пⷭ҇лѡмъ . гла́съ ,
є҃ . =з=апѣ́въ : ꙗ҆́кѡ ѿ тебѐ ѡ҆чище́нїе є҆́сть . В=сю̀ прᲂше́дше зе́млю ,
в̾сѣ́ѧсте бжⷭ҇твенаѧ ᲂу҆че́нїѧ , сло́во ꙗ҆́кѡ свѣ́щникъ то́чїю и҆ бᲂга́тьство
всѐ , ᲂу҆ченицы̀ гдⷭ҇ни нᲂсѧ́ще . и҆́мже царѧ́ же и҆ мꙋчи́телѧ пᲂсрами́сте , и҆
любᲂмꙋдреце́мъ и҆ виті́ѧмъ лю́тᲂсть , ꙗ҆́кѡ паꙋчи́ннаѧ раз̾дра́сте плете́нїѧ ,
всѣ́хъ к̾ ра́зꙋмꙋ призыва́юще зижди́телѧ , и҆ сꙋ́етнагѡ слꙋже́нїѧ бѣсо́вскагѡ
и҆зима́юще . тѣ́мже мᲂлю̀ без̾слᲂве́сныхъ и҆зба́вити мѧ страсте́й , мл҃твами
ва́шими .

=ᲂу҆пᲂва̀ дш҃а мᲂѧ̀ на́ гдⷭ҇а . М=ѧте́жа и҆скꙋше́нїи , и҆ лю́таго
пᲂбѣжде́нїѧ без̾зако́нныхъ є҆ресе́й , бѣсо́вскагѡ напа́данїѧ , и҆ челᲂвѣ́къ
го́рькаго ѕлᲂсᲂвѣ́тїѧ , и҆ бꙋ́ри ѻ҆гнѧ̀ несвѣти́магѡ , и҆ вѣ́чнꙋющагѡ
че́рвїѧ , и҆ скре́жета зꙋбна́гѡ , и҆ всѧ́кїѧ и҆ны́ѧ мꙋ́ки , є҆́же къ бг҃ꙋ
мᲂльба́ми всеблаже́ннїи и҆зба́вите всѣ́хъ на́съ . и҆ мᲂлѧ́щи є҆гѡ̀ ᲂу҆мᲂли́те ,
вᲂздержа́нїемъ и҆ трꙋдо́мъ , дᲂбрᲂдѣ́телемъ , вᲂздаѧ́нїе пᲂлꙋчи́ти ,
наслѣ́дїе же нбⷭ҇нагѡ црⷭ҇твїѧ , и҆ ве́лїю ми́лᲂсть .

=да ᲂу҆пᲂва́етъ і҆и҃ль на́ гдⷭ҇а . В=сю̀ свѣ́тлᲂсть ꙗ҆́снѡ вᲂспрїе́млюще ,
тро́ичнꙋю , свѣ́тъ втᲂры́и не и҆з̾рече́ннаго смᲂтре́нїѧ , ꙗ҆́кѡ мо́щнѡ
вᲂи́стинꙋ чл҃ческᲂмꙋ є҆стествꙋ̀ пᲂказа́сѧ всесᲂверше́но , всехва́льнаѧ десѧти́ца
съ дво́ицею , вᲂдѧ́щи є҆динᲂревни́тельныи сᲂбо́ръ , се́дмьдесѧтихъ , и҆ два̀
и҆мꙋ́щи с̾ ни́ми , и҆ всѧ̀ прᲂсвѣща́юще ми́рꙋ кᲂнцы̀ , ѡ҆мрача́ющихсѧ тмо́ю
ѕлᲂмꙋ́дреныхъ є҆ресе́й . хрⷭ҇та̀ мᲂлѧ́ще , пᲂдаю́щаго ми́рᲂви ве́лїю млⷭ҇ть .

=та́же , в̾ минѣ́и , с=тⷯры , ~ст҃о́мꙋ . ~а҆́ще ли нѣ́сть минѣ́и . =и҆́ны ,
стихѣ́ры , ст҃о́мꙋ и҆ вели́кᲂмꙋ чꙋдᲂтво́рцꙋ нико́лѣ . гла́съ , то́йже .
=з=апѣ́въ : ѿ всѣ́хъ без̾зако́нїи є҆гѡ̀ . Р=а́дꙋйсѧ сщ҃е́ннаѧ главо̀ чи́стᲂе
дᲂбрᲂдѣ́телей ѡ҆би́телище , бжⷭ҇твенᲂе непᲂро́чнаго сщ҃е́ньства пра́вило ,
па́стырю вели́кїи ꙗ҆́вьственыи , свѣ́тлᲂе пᲂбѣ́ды нᲂсѧ̀ и҆́мѧ , мᲂлѧ́щимсѧ
ми́лᲂстивныи приклᲂни́телю , преклᲂнѧ́ѧсѧ к̾ немᲂщны́хъ мᲂльба́мъ , и҆зба́вителю
гᲂто́выи . прибѣ́жище спаси́тельнᲂе всѣ́мъ , и҆́же вѣ́рᲂю чтꙋ́щимъ
приснᲂсла́внꙋю ти па́мѧть . хрⷭ҇та̀ мᲂлѝ низ̾пᲂсла́ти на́мъ ве́лїю млⷭ҇ть .

=пᲂхвали́те є҆гѡ̀ всѝ лю́дїе . Р=а́дꙋисѧ сщ҃е́ннѣйшїи ᲂу҆́ме , трⷪ҇цы
чи́стᲂе жили́ще , сто́лпе цр҃ко́вныи , вѣ́рнымъ ᲂу҆тверже́нїе , ѡ҆ѕло́бленымъ
пᲂмо́щниче . ѕвѣздо̀ , и҆́же блиста́ньми бл҃гᲂпрїѧ́тныхъ мл҃твъ , разᲂрѧ́ѧ
напа́сти же и҆ ско́рби , и҆ тмꙋ̀ всегда̀ , ст҃лю нико́лае , приста́нище ти́хᲂе ,
въ не́же прибѣга́юще , тревᲂлне́нїи житїѧ̀ напа́ствꙋемїи спаса́ютсѧ . хрⷭ҇та̀
мᲂлѝ , низ̾пᲂсла́ти дш҃а́мъ на́шимъ ве́лїю млⷭ҇ть .

=и҆ и҆́стина гдⷭ҇нѧ пребыва́етъ во́ вѣки . Р=а́дꙋисѧ во ст҃лехъ пра́вило ,
бжⷭ҇твеныхъ чꙋде́съ не и҆з̾черпа́емаѧ пꙋчи́но , красᲂто̀ цр҃ко́внаѧ , свѣ́тлаѧ
ѕвѣздо̀ . и҆́же сщ҃е́нными сѝ бл҃же́нне блиста́ньми , на́съ ѡ҆зарѧ́ѧ кᲂго́ждо
ст҃ѣ́йшїи , пресвѣ́тлыми мо́лнїѧми прᲂсвѣща́емы , сто́лпе не ѡ҆бᲂри́мыи ,
степе́ню вѣ́ры , и҆́же честнꙋ́ю ти па́мѧть любо́вїю сᲂверша́ющимъ . хрⷭ҇та̀
мᲂлѝ , дш҃а́мъ на́шимъ дарᲂва́ти ве́лїю млⷭ҇ть .

=сла́ва , и҆ ны́нѣ , боⷢ҇ . Р=а́дꙋйсѧ прᲂро́ческаѧ печа́те , и҆ бг҃ᲂгла́сныхъ
а҆пⷭ҇лъ прᲂпᲂвѣ́данїе . бг҃а бо вᲂи́стинꙋ сꙋ́щагѡ вᲂплᲂще́нна , па́че ᲂу҆ма̀ и҆
сло́ва рᲂдила̀ є҆сѝ чи́стаѧ . и҆́мже пе́рвᲂе вᲂспрїи́мше бл҃гᲂро́дїе , и҆
ра́йскїѧ пи́щи наслажда́ющесѧ , тебѐ хᲂда́таицꙋ такᲂвы́ѧ свѣ́тлᲂсти , и҆
мᲂли́твеницꙋ бл҃гᲂпрїѧ́тнꙋ , пѣ́сньми пᲂчита́емъ . тᲂбо́ю пречⷭ҇таѧ
ѡ҆бᲂга́тившесѧ , приснᲂсꙋ́щныѧ спᲂдᲂблѧ́емсѧ жи́зни сн҃а твᲂегѡ̀ , пᲂдаю́щагѡ
бᲂга́тнѡ ве́лїю млⷭ҇ть .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стихѣ́ры . гла́съ , є҃ . О=у҆ченицы̀
спа́сᲂвы , та́йнамъ самᲂви́дцы бы́вше , неви́димагѡ и҆ зача́ла не и҆мꙋ́ща
бг҃а , прᲂпᲂвѣ́дасте глаго́люще , в̾ нача́лѣ бѣ̀ сло́вѡ несо́здани бы́сте
пре́жде а҆́нг҃лъ , ни наꙋчи́стесѧ ѿ чл҃къ , но ѿ вы́шнїѧ премꙋ́дрᲂсти . тѣ́мже
дерзнᲂве́нїе и҆мꙋ́ще , мᲂли́тесѧ ѡ҆ дш҃а́хъ на́шихъ .

=сти́хъ : к̾ тебѣ̀ вᲂз̾ведо́хъ ѻ҆́чи . А҆=пⷭ҇лы гдⷭ҇ни сᲂгла́сно пѣ́сньми
пᲂхва́лимъ . ѡ҆бо́лкшебᲂсѧ въ крⷭ҇тнᲂе ѻ҆рꙋ́жїе , и҆́дᲂльскꙋю ле́сть
ᲂу҆праздни́ша , и҆ пᲂбѣдᲂно́сни ꙗ҆ви́шасѧ вѣне́чницы . и҆́хже мл҃твами и҆ всѣ́хъ
ст҃ы́хъ , бж҃е пᲂми́лꙋй на́съ .

=сти́хъ : пᲂми́лꙋй на́съ гдⷭ҇и . мⷱ҇ꙋ . Н=есы́тнᲂю любо́вїю дш҃а , хрⷭ҇та̀
не ѿверго́стесѧ ст҃і́и мч҃нцы , и҆́же разли́чныѧ ра́ны страсте́й претерпѣ́вше ,
мꙋчи́телемъ гᲂрды́ни низ̾лᲂжи́сте . непрекло́ннꙋ и҆ невреди́мꙋ вѣ́рꙋ
сᲂхра́ньше , на нб҃са̀ преста́вистесѧ . тѣ́мже и҆ дерзнᲂве́нїе и҆мꙋ́ще
к̾ немꙋ̀ , прᲂси́те дарᲂва́ти на́мъ ве́лїю млⷭ҇ть .

=сла́ва , и҆ ны́нѣ , боⷢ҇ . Б=л҃жи́мъ тѧ̀ бцⷣе дв҃о , и҆ сла́вимъ тѧ̀ вѣ́рнїи
по́ дᲂлгꙋ , гра́дъ непᲂкᲂлеби́мыи , стѣ́нꙋ не ѡ҆бᲂри́мꙋю , тве́рдꙋю
пред̾ста́тельницꙋ , и҆ прибѣ́жище дш҃а́мъ на́шимъ .

=таⷤ , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . =во́ =гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ сре́дꙋ , на па́вечерницѣ . кано́нъ , прест҃ѣ́й бцⷣѣ . гла́съ , є҃ .
пѣ́снь , а҃ . і҆рмо́съ . С=паси́телю бг҃ꙋ , в̾ мо́ри лю́ди немо́крыми стᲂпа́ми
наста́вльшꙋ , и҆ фараѡ́на с̾ во́и пᲂто́пльшꙋ , тᲂмꙋ̀ є҆ди́нᲂмꙋ вᲂспᲂе́мъ , ꙗ҆́кѡ
прᲂсла́висѧ . =запѣ́въ : прест҃а́ѧ гжⷭ҇е бцⷣе спасѝ на́съ . С=вѣтᲂно́снаѧ
ски́нїе цр҃ѧ хрⷭ҇та̀ , ѡ҆зари́ ми мы́сль , ѡ҆мраче́нꙋю ле́стїю бᲂрца̀ , и҆
тмо́ю ѡ҆слѣпле́нꙋю прегрѣше́ньми мᲂи́ми . ~Пᲂмышле́ней лꙋка́выхъ , смире́ннꙋю
мᲂю̀ дш҃ꙋ бг҃ᲂрᲂди́тельнице свᲂбᲂдѝ , и҆ жили́ще бг҃ꙋ сїю̀ сᲂдѣ́лай , да по́
дᲂлгꙋ тѧ̀ сла́влю всегда̀ . =сла́ва . Є҆=гда̀ пᲂвелѣ́нїемъ бж҃їимъ ,
ѿ вре́менныѧ жи́зни ѿи҆тѝ хᲂщꙋ̀ пречⷭ҇таѧ , бѣсо́вскїѧ рꙋкѝ пᲂкажи́ мѧ
вы́шша , а҆́нг҃лы пᲂдаю́щи с̾пꙋ́тники мнѣ̀ . =и҆ ны́нѣ . В=скꙋ́ю ѽ дш҃е
во ᲂу҆ны́нїи мно́зѣ всѐ житїѐ и҆з̾жила̀ є҆сѝ , пᲂтщи́сѧ ᲂу҆́бѡ про́чее и҆
вᲂзᲂпі́й гдⷭ҇ни мт҃ри , ѡ҆чи́сти и҆ спаси́ мѧ бг҃ᲂрᲂди́тельнице .

=пѣ́снь , г҃ . і҆рмо́съ . С=и́лᲂю крⷭ҇та̀ твᲂегѡ̀ хрⷭ҇тѐ , ᲂу҆твердѝ мᲂѐ
пᲂмышле́нїе , ꙗ҆́кѡ пѣ́ти и҆ сла́вити , тридне́внᲂе твᲂѐ вᲂскрⷭ҇нїе . =и҆́з̾
=рᲂва страсте́й и҆ мꙋче́нїи вᲂзведи́ мѧ , несꙋмѣ́нно пᲂю́ща тѧ̀ бцⷣе
всеблаже́ннаѧ . ~Вре́тище мᲂѐ расто́ргни , без̾мѣ́рныхъ прегрѣше́нїи мᲂи́хъ .
и҆ весе́лїемъ ѡ҆пᲂѧ́ши дᲂбрᲂдѣ́телей , бг҃ᲂбл҃гᲂда́тнаѧ . =сла́ва . К=а́плю ми
чи́стаѧ слеза́мъ пᲂда́ждь . ꙗ҆́кѡ да ѿженꙋ̀ срⷣца мᲂегѡ̀ недᲂꙋмѣ́нїе , и҆
прилѣ́жно вᲂспᲂю́ тѧ . =и҆ ны́нѣ . Н=из̾лᲂжѝ пренепᲂро́чнаѧ , вра́гъ
беспло́тныхъ шата́нїе и҆ тѣ́хъ тᲂмле́нїѧ в̾ско́рѣ свᲂбᲂди́ мѧ .

=пѣ́снь , д҃ . і҆рмо́съ . О=у҆слы́шахъ слꙋ́хъ си́лы крⷭ҇та̀ , ꙗ҆́кѡ ра́й
ѿве́рзесѧ и҆́мъ , и҆ вᲂзᲂпи́хъ , сла́ва си́лѣ твᲂе́й гдⷭ҇и . ~Вскꙋ́ю
ᲂу҆пᲂдо́биласѧ є҆сѝ дш҃е , непло́днѣй смᲂко́вницѣ , бᲂѧ́щисѧ ника́кᲂже
пᲂсѣче́нїѧ , и҆ пла́мене вѣ́чнаго . ᲂу҆скᲂрѝ ᲂу҆́бѡ пре́жде кᲂнца̀ и҆
вᲂзни́кни . ~Кі́и ꙗ҆зы́къ и҆з̾рече́тъ сᲂдѣ́ѧныхъ ми ѕѡ́лъ , без̾мѣ́рнаго мо́рѧ ,
и҆ глꙋбины̀ прегрѣше́нїи , спаси́ мѧ дв҃о пренепᲂро́чнаѧ ѿча́ѧннагѡ . =сла́ва .
С=ебѐ пла́чꙋ є҆гда̀ во ᲂу҆́мъ прїидꙋ̀ , мно́гихъ ми прегрѣше́нїи , и҆ ѻ҆гнѧ̀
негаси́маго . но и҆ мᲂлю́ тѧ да́ти ми вре́мѧ пᲂкаѧ́нїѧ чⷭ҇таѧ . =и҆ ны́нѣ . Д=а
невᲂсхи́титъ ꙗ҆́кѡ ле́въ стрᲂпти́выи вра́гъ , ѡ҆каѧ́ннꙋю ми дш҃ꙋ . но твᲂе́ю
си́лᲂю , дш҃етлѣ́нныѧ сᲂкрꙋшѝ зꙋ́бы є҆гѡ̀ бл҃га́ѧ .

=пѣ́снь , є҃ . і҆рмо́съ . О=у҆́треннююще вᲂпїе́мъ ти гдⷭ҇и спаси́ ны , ты́ бо
є҆сѝ бг҃ъ на́шъ , ра́звѣ бо тебѐ и҆но́гѡ незна́емъ . ~При́зри и҆ ᲂу҆слы́ши
влⷣчце гла́съ мо́й , и҆ и҆зба́ви мѧ мᲂлю́сѧ вѣ́чнагѡ ѡ҆сꙋже́нїѧ . ~Оу҆ѧзви́хсѧ
грѣха̀ стрѣла́ми , и҆ вᲂпїю́ ти , ᲂу҆врачꙋ́й пречⷭ҇таѧ срⷣца мᲂегѡ̀ ꙗ҆́звы .
=сла́ва . П=ᲂми́лꙋй мѧ є҆ди́не чл҃кᲂлю́бче ще́дрыи , мᲂли́твами ро́ждьшїѧ
тѧ̀ . ты́ ми є҆сѝ бг҃ъ и҆ гдⷭ҇ь . =и҆ ны́нѣ . П=ᲂми́лꙋй мѧ є҆ди́на всепѣ́таѧ ,
мᲂлю̀ твᲂю̀ бл҃гᲂсть , и҆ ми́лᲂсти спᲂдо́би .

=пѣ́снь , ѕ҃ . і҆рмо́съ . Ѡ҆=бы́де мѧ бе́здна , гро́бъ же ми ки́тъ бы́сть ,
а҆́зъ же вᲂзᲂпи́хъ к̾ тебѣ̀ чл҃кᲂлю́бче , и҆ спасе́ мѧ десни́ца твᲂѧ̀ гдⷭ҇и .
~Ꙗ҆́кѡ ле́въ рыка́ѧ льсти́выи , и҆́щетъ мѧ расто́ргнꙋти , и҆ пᲂказа́ти снѣ́дь
свᲂе́й и҆ ѕло́бѣ чи́стаѧ . но сегѡ̀ вре́да свᲂбᲂди́ мѧ . ~Ѡ҆чи́сти
чл҃кᲂлю́бче , мᲂли́твами чи́стѡ ро́ждьшїѧ тѧ̀ , и҆ и҆зба́ви ми́ръ сво́й
ѿ всѧ́кїѧ ско́рби , и҆ вѣ́чнѣй сла́вѣ спᲂдо́би . =сла́ва . Ѡ҆=бы́де мѧ бе́здна
прегрѣше́нїи , во глꙋбинꙋ̀ низ̾ве́дши ѿча́ѧнїѧ . мᲂлю́сѧ чⷭ҇таѧ , вᲂзведѝ
ѿ преи҆спо́днѧго а҆́да , тебѐ сла́вѧщаго . =и҆ ны́нѣ . Ж=итїѐ мᲂѐ
и҆спо́лнисѧ прегрѣше́нїи , и҆ всѧ́кїѧ лѣ́нᲂсти . тѣ́мже к̾ пᲂкаѧ́нїю ,
пре́жде кᲂнчи́ны мᲂеѧ̀ чⷭ҇таѧ ѡ҆братѝ , и҆ спаси́ мѧ препѣ́таѧ .

~Гдⷭ҇и пᲂми́лꙋй ,= гⷤ . сла́ва , и҆ ны́нѣ . сѣда́ленъ , гла́съ , є҃ .
Р=а́дꙋисѧ стѣно̀ тве́рдаѧ бг҃ᲂпᲂбѣ́днаѧ , ра́дꙋисѧ паде́нїе ва́рварᲂмъ
всевᲂе́ваннᲂе , ра́дꙋисѧ вᲂзведе́нїе вѣ́рныхъ , правᲂсла́вныхъ люде́й , бцⷣе
вᲂи́стинꙋ ᲂу҆пᲂва́ющихъ на тѧ̀ , мл҃твами сѝ и҆збавлѧ́ющи на́съ , ѿ бѣ́дъ
всѧ́ческихъ и҆ ѿ без̾бо́жныхъ вра́гъ .

=пѣ́снь , з҃ . і҆рмо́съ . В=ъ пещѝ ѻ҆́гненнѣй , пѣвцы̀ спа́слъ дѣ́ти ,
блгⷭ҇ве́нъ бг҃ъ ѻ҆ц҃ъ на́шихъ . ~Нево́льныхъ ѕѡ́лъ и҆ во́льныхъ , прᲂще́нїе
твᲂе́ю бл҃гᲂстїю влⷣчце пᲂда́ждь мѝ . ~И҆знемᲂга́етъ мѝ ᲂу҆́мъ , прило́ги
нече́стїѧ лꙋка́выхъ по́мыслъ , пᲂмᲂзи́ ми бл҃га́ѧ . =сла́ва . Д=ш҃е́вныхъ ми
страсте́й ра́ны , бцⷣе твᲂи́хъ мл҃твъ лѣчба́ми ны́нѣ и҆сцѣлѝ . =и҆ ны́нѣ .
С=ᲂкрꙋше́нꙋ дш҃ꙋ , и҆ по́мыслъ смире́нъ , пᲂда́ждь ми бл҃га́ѧ , ꙗ҆́кѡ да сла́влю
тѧ̀ .

=пѣ́снь , и҃ . і҆рмо́съ . и҆з̾ =ѻ҆ц҃а пре́жде вѣ́къ рᲂжде́ннагѡ сн҃а и҆ бг҃а ,
и҆ в̾ пᲂслѣ́днѧѧ лѣ́та вᲂплᲂще́нна ѿ дв҃ы мт҃ре , сщ҃е́ннїи по́йте , лю́дїе
превᲂзнᲂси́те є҆гѡ̀ во́ вѣки . ~Влѣ́нᲂсти житїѐ скᲂнча́въ ѻ҆каѧ́нныи , и҆
прибли́жихсѧ къ кᲂнцꙋ̀ живᲂта̀ мᲂегѡ̀ , взыва́ю ти бцⷣе сᲂпрᲂти́вныхъ и҆схи́ти
сѣте́й смире́ннꙋю мᲂю̀ дш҃ꙋ . ~Тѣле́сныхъ бᲂлѣ́зней , ра́нъ лю́тыхъ , и҆
страсте́й настᲂѧ́нїѧ дш҃е́вныхъ и҆стѧза́емꙋ , твᲂегѡ̀ црⷭ҇твїѧ си́лꙋ ми
пᲂда́ждь , ꙗ҆́кѡ є҆ди́нъ ми́лᲂстивъ . =сла́ва . В=ъ пꙋчи́нѣ житїѧ̀
ѡ҆бꙋрева́ема , и҆ бѣсо́вскими вᲂлна́ми пᲂгрꙋжа́ема , спасѝ чⷭ҇таѧ , и҆
къ бжⷭ҇твенᲂмꙋ ᲂу҆стремле́нїю . ко бл҃гᲂꙋго́днᲂмꙋ житїю̀ в̾веди́ мѧ
ѻ҆трᲂкᲂви́це . =и҆ нн҃ѣ . Ꙗ҆́=кѡ в̾ невѣ́стныи черто́гъ в̾хᲂдѧ̀ дв҃це гаврїи́лъ
по́сланъ , ра́дꙋисѧ вᲂзᲂпѝ гл҃ѧ , пресла́внаѧ пᲂла́то всѣ́хъ цр҃ѧ хрⷭ҇та̀ ,
в̾ ню́же всели́сѧ , земны́ѧ всѧ̀ ѡ҆бᲂжѝ .

=пѣ́снь , ѳ҃ . і҆рмо́съ . Т=ѧ̀ па́че ᲂу҆ма̀ и҆ слᲂвесѐ мт҃рь бж҃їю ,
в̾ лѣ́то без̾лѣ́тнагѡ не и҆зрече́нно ро́ждьшꙋю , вѣ́рнїи є҆динᲂмꙋ́дреннѡ ,
пѣ́сньми велича́емъ . ~Тѧ̀ и҆́же бг҃а несказа́нно ро́ждьшꙋю , застꙋ́пницꙋ
стѧжа́хᲂмъ , и҆ стѣ́нꙋ недви́жимꙋ , и҆ дш҃а́мъ спасе́нїе , и҆ чꙋдесе́мъ
и҆сто́чника . ~Ми́лᲂстивъ бꙋ́ди ми , сло́ве и҆́стиннаго бг҃а , въ де́нь сꙋда̀ ,
мᲂльба́ми ро́ждьшїѧ тѧ̀ . и҆ сꙋ́щимъ ѡ҆деснꙋ́ю тебѐ сᲂчета́й . =сла́ва .
И҆=зба́ви мѧ̀ чи́стаѧ , ѻ҆гнѧ̀ вѣ́чнꙋющаго , и҆ неᲂу҆сыпа́ющаго че́рвїѧ , и҆
всѧ́кїѧ мꙋ́ки , и҆́же на тѧ̀ наде́жꙋ вᲂзло́жшаго . =и҆ нн҃ѣ . Є҆=гда̀ хо́щетъ
дш҃а мᲂѧ̀ разлꙋчи́тисѧ , ѿ ѻ҆каѧ́ннаго мᲂегѡ̀ тѣлесѐ , неви́димыхъ вра́гъ
тᲂми́тельства и҆зба́ви мѧ̀ , бг҃ᲂневѣ́стнаѧ . =та́же , д=ᲂсто́йнѡ є҆́сть . =и҆=
про́чее , ѡ҆бы́чно . =и҆= ѿпꙋ́стъ .

В=ъ четверто́къ , на ᲂу҆́трени . по а҃ , стихᲂло́гїи . сѣда́ленъ а҆пⷭ҇лѡмъ .
гла́съ , є҃ . Ꙗ҆́=кѡ самᲂви́дцы и҆ слꙋгѝ сло́вꙋ , премꙋ́дрыѧ а҆пⷭ҇лы
пᲂхва́лимъ , пѣ́сньми дх҃о́вными и҆ пѣ́ньми всѝ земні́и . ті́и бо хрⷭ҇та̀
прилѣ́жнѡ мо́лѧтъ , ѡ҆ на́съ пᲂю́щихъ сщ҃е́ннꙋю и҆́хъ па́мѧть , и҆ кла́нѧющихсѧ
мᲂще́мъ и҆́хъ .= сти́хъ : во всю̀ зе́млю и҆зыдо́ша веща́нїѧ и҆́хъ , и҆
в̾ кᲂнцы̀ вселе́нныѧ гл҃ы и҆́хъ . Ꙗ҆́=кѡ самᲂви́дцы и҆ слꙋгѝ сло́вꙋ ,
премꙋ́дрыѧ а҆пⷭ҇лы пᲂхва́лимъ , пѣ́сньми дх҃о́вными и҆ пѣ́ньми всѝ земні́и .
ті́и бо хрⷭ҇та̀ прилѣ́жнѡ мо́лѧтъ , ѡ҆ на́съ пᲂю́щихъ сщ҃е́ннꙋю и҆́хъ па́мѧть ,
и҆ кла́нѧющихсѧ мᲂще́мъ и҆́хъ .= сла́ва , и҆ ны́нѣ , боⷢ҇ . Ѻ҆=сꙋжде́нъ є҆́смь
сꙋдо́мъ со́вѣсти , и҆ пре́жде сꙋда̀ сꙋ́дъ пᲂмышлѧ́ѧ , трепе́щꙋ ѻ҆каѧ́нныи ,
пᲂмина́ѧ ѕѡ́лъ мᲂи́хъ мно́жество , но к̾ тебѣ̀ не ѡ҆бᲂри́мѣй , ᲂу҆миле́нїемъ
вᲂпїю̀ , и҆ пред̾ста́тельницѣ и҆ пᲂкро́вꙋ , ѻ҆́нᲂго стꙋда̀ и҆зба́ви мѧ , и҆
спасѝ мл҃твами сѝ .

=по в҃ , стихᲂло́гїи , сѣда́ленъ . гла́съ , є҃ . А҆=пⷭ҇лы сᲂгла́снѡ
пᲂхва́лимъ , ꙗ҆́кѡ прᲂпᲂвѣ́даша всѣ́мъ правᲂсла́внᲂе гдⷭ҇не ᲂу҆че́нїе , и҆
прᲂгна́ша є҆рети́ческꙋю мглꙋ̀ , и҆ прᲂсвѣще́нїе дх҃о́вно всѣ́ѧша в̾ ми́рѣ .
бл҃гᲂда́ти ᲂу҆че́нїемъ , и҆ мо́лѧтъ спасти́сѧ на́мъ . =сти́хъ : нб҃са̀
пᲂвѣ́даютъ сла́вꙋ бж҃їю , твᲂре́нїе же рꙋ́кꙋ є҆гѡ̀ вᲂзвѣща́етъ тве́рдь .
А҆=пⷭ҇лы сᲂгла́снѡ пᲂхва́лимъ , ꙗ҆́кѡ прᲂпᲂвѣ́даша всѣ́мъ правᲂсла́внᲂе гдⷭ҇не
ᲂу҆че́нїе , и҆ прᲂгна́ша є҆рети́ческꙋю мглꙋ̀ , и҆ прᲂсвѣще́нїе дх҃о́вно
всѣ́ѧша в̾ ми́рѣ . бл҃гᲂда́ти ᲂу҆че́нїемъ , и҆ мо́лѧтъ спасти́сѧ на́мъ .=
сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ . С=т҃ы́хъ
мч҃нкъ и҆справле́нїемъ , нбⷭ҇ныѧ си́лы преꙋдиви́шасѧ , ꙗ҆́кѡ в̾ тѣ́лѣ
ме́ртвенѣмъ , до́брѣ пᲂдви́гшесѧ , беспло́тнаго врага̀ , си́лᲂю крⷭ҇тнᲂю
неви́димо пᲂбѣди́ша , и҆ мо́лѧтсѧ гдⷭ҇ви пᲂми́лᲂватисѧ дш҃а́мъ на́шимъ .
=сла́ва , и҆ ны́нѣ , боⷢ҇ . Т=ѧ̀ приста́нище , и҆ стѣ́нꙋ , и҆ прибѣ́жище , и҆
наде́жꙋ , и҆ пᲂкро́въ , и҆ застꙋпле́нїе те́плᲂе , ѡ҆брѣ́тше вѣ́рнїи , к̾ тебѣ̀
притека́емъ , и҆ вᲂпїе́мъ прилѣ́жнѡ . и҆ зᲂве́мъ вѣ́рнѡ , пᲂми́лꙋй бцⷣе
ᲂу҆пᲂва́ющихъ на тѧ̀ , и҆ ѿ прегрѣше́нїи и҆зба́ви .

=по г҃ , стихᲂло́гїи , сѣда́ленъ . гла́съ , є҃ . О=у҆ченицы̀ сп҃сᲂвы ,
бжⷭ҇твенїи а҆пⷭ҇ли , и҆́же сло́во спаси́тельнᲂе всѣ́ѧвше в̾ кᲂнцы̀ землѝ , и҆
ѡ҆зари́вше во тмѣ̀ и҆ сѣ́ни сѣдѧ́щїѧ , мᲂю̀ прᲂсвѣти́те дш҃ꙋ , ѡ҆мра́чнꙋю
страсте́й че́рнᲂстїю , мᲂльба́ми ва́шими всехва́льнїи . =сла́ва , и҆ ны́нѣ ,
боⷢ҇ . И҆́=же ᲂу҆пᲂва́нїе на тѧ̀ дв҃о пречⷭ҇таѧ , непᲂткнᲂве́нᲂе и҆мꙋ́щимъ ,
пᲂкро́въ сꙋ́щїи , ѿ разли́чныхъ напа́стей и҆ ѡ҆б̾стᲂѧ́нїи , и҆ бѣ́дъ лю́тыхъ
свᲂбᲂдѝ на́съ , мᲂлѧ́щи сн҃а свᲂегѡ̀ , со а҆пⷭ҇лы є҆гѡ̀ , и҆ спасѝ всѣ́хъ
вᲂспѣва́ющихъ тѧ̀ .

В=ъ четверто́къ кано́нъ , ст҃ы́мъ а҆пⷭ҇лѡмъ . твᲂре́нїе ѳео́фанᲂво , є҆пкⷭ҇па
никі́йскаго . гла́съ , є҃ . пѣ́снь , а҃ . і҆рмо́съ . К=ᲂнѧ̀ и҆ вса́дники
в̾ мо́ри чермнѣ́мъ , сᲂкрꙋша́ѧи бра́ни мы́шцею высо́кᲂю , хрⷭ҇то́съ и҆стрѧ́слъ
є҆́сть , і҆и҃лѧ же спасѐ , пᲂбѣ́днꙋю пѣ́снь пᲂю́ща . =запѣ́въ : ст҃і́и а҆пⷭ҇ли
мᲂли́те бг҃а ѡ҆ на́съ . С=їѧ́нїемъ первᲂда́тнаго свѣтᲂда́нїѧ , и҆́же пло́тїю
бесѣ́дᲂвати челᲂвѣ́кѡмъ спᲂдо́бившагᲂсѧ , ѡ҆бᲂгати́вшесѧ сла́внїи , дш҃ѝ мᲂеѧ̀
разрꙋши́те мра́къ бжⷭ҇твенїи а҆пⷭ҇ли . =двⷤа .= ~Напрѧ́гъ бжⷭ҇твеныи лꙋ́къ , и҆
ꙗ҆́кᲂже стрѣ́лы ва́съ в̾ ве́сь ми́ръ пᲂсла̀ а҆пⷭ҇ли , стрѣ́лы сᲂкрꙋша́юща
ѕлᲂко́зненаго всѧ̀ , и҆ и҆сцѣлѧ́юща вѣ́рныхъ ꙗ҆́звы . ~И҆мꙋ́ще премꙋ́дрᲂсть
са́мꙋю ᲂу҆чи́телѧ , ᲂу҆премꙋ́дристе а҆пⷭ҇ли всѧ̀ кᲂнцы̀ . тѣ́мже мѧ
ᲂу҆мꙋ́дрите , вра́жїе всеѕлᲂдѣ́йство ѿгᲂнѧ́ти . =боⷢ҇ . Є҆=ди́на
бл҃гᲂслᲂве́наѧ бг҃ᲂра́дᲂваннаѧ , бл҃гᲂслᲂве́нїемъ чл҃ческїи ро́дъ
ѡ҆бра́дᲂвавши . хрⷭ҇та̀ мᲂлѝ , съ бжⷭ҇твеными всегда̀ а҆пⷭ҇лы , пᲂми́лᲂвати
на́съ .

Д=рꙋгі́и кано́нъ , и҆́же во ст҃ы́хъ ѻ҆ц҃ꙋ на́шемꙋ , нико́лѣ чꙋдᲂтво́рцꙋ .
твᲂре́нїе , ки́ръ і҆ѡ́сифᲂво . і҆рмо́съ , то́йже . =з=апѣ́въ : ст҃лю хрⷭ҇то́въ
нико́лае , мᲂлѝ бг҃а ѡ҆ на́съ . В=ѣ́рᲂю и҆ любо́вїю ѻ҆́ч҃е , присво́ивсѧ
бг҃ᲂви . прест҃а́гѡ и҆спо́лнилсѧ є҆сѝ хᲂтѣ́нїѧ . и҆́миже бы́сть по всемꙋ̀
ст҃ъ , ст҃лю мꙋ́дре нико́лае . ~И҆мꙋ́ще тѧ̀ пред̾ста́телѧ къ ще́дрᲂмꙋ . и҆́же
напа́стьми и҆ печа́льми ѡ҆держи́мїи к̾ тебѣ̀ прибѣга́емъ . да́рꙋй рꙋ́кꙋ
спаса́ющꙋю на́съ , ѿ всѧ́кїѧ тѣснᲂты̀ . ~Ми́рѧнᲂмъ ст҃лѧ хрⷭ҇то́съ пᲂказа́ тѧ ,
бл҃гᲂво́нїемъ чꙋде́съ на́съ ѡ҆бл҃гᲂꙋха́юща , тѣ́мже мо́лимъ тѧ̀ нико́лае ,
ѕлᲂво́нїѧ грѣхо́внаго и҆зба́вити на́съ . =боⷢ҇ . Д=ре́вле пррⷪ҇ческїи тѧ̀
ли́къ , прᲂнаречѐ го́рꙋ бжⷭ҇твенꙋю дв҃о , и҆ две́рь непрᲂхᲂди́мꙋю . тѣ́мже
мо́лимсѧ тѝ , пᲂкаѧ́нїѧ две́ри бжⷭ҇твенїи ѻ҆трᲂкᲂви́це ѿве́рзи на́мъ .

=пѣ́снь , г҃ . і҆рмо́съ . О=у҆тверже́и ни наче́мъ же зе́млю пᲂвелѣ́нїемъ
сѝ , и҆ распрᲂстранѝ не ѡ҆держи́мꙋю тѧгᲂтꙋ̀ , на недви́жимᲂмъ хрⷭ҇тѐ ка́мени
запᲂвѣде́й тѝ , цр҃квь свᲂю̀ ᲂу҆твердѝ , є҆ди́не бл҃же и҆ чл҃кᲂлю́бче .
~И҆́же пло́тїю ѡ҆бнища́выи , премно́гїи бл҃гᲂстїю , є҆гѡ̀ ра́ди
ѡ҆бнища́вшїѧ , ѡ҆бᲂгатѝ ва́съ сла́внїи а҆пⷭ҇ли , дарᲂва́ньми всѧ́кими ,
ѡ҆бᲂгаща́юща кᲂнцы̀ бжⷭ҇твеными и҆ честны́ми ра́зꙋмы . =двⷤа .= ~Оу҆ѧзви́хсѧ
ꙗ҆дᲂви́тымъ ѕмі́ѧ ᲂу҆грызе́нїемъ , ᲂу҆ѧ́звено срⷣце стѧжа́хъ . тѣ́мже тѝ
вᲂпїю̀ хрⷭ҇тѐ , менѐ ра́ди ᲂу҆ѧзви́вшагᲂсѧ , а҆пⷭ҇лъ твᲂи́хъ мᲂльба́ми
и҆сцѣлѝ , и҆ спаси́ мѧ мᲂлю́сѧ . ~Мре́жею мл҃твъ ва́шихъ всебл҃же́ннїи ,
ѿ глꙋбины̀ ѕло́бныѧ бᲂри́телѧ , и҆ ѿ тревᲂлне́нїѧ пᲂмышле́нїи , и҆
ѿ страсте́й смертᲂно́сныхъ вᲂзве́дше мѧ , приведи́те бг҃ᲂви всѣ́хъ спаса́ема .
=боⷢ҇ . И҆́=же до́ждь прїе́мшаѧ нбⷭ҇ныи , со а҆пⷭ҇лы тᲂгѡ̀ мᲂлѝ , ᲂу҆ста́вити
пᲂто́ки мᲂи́хъ страсте́й , пꙋчи́нꙋ и҆з̾сꙋша́ющи грѣха̀ мᲂегѡ̀ , и҆ спаси́ мѧ
и҆́же чи́стѡ тебѐ сла́вѧщаго .

=и҆́нъ , і҆рмо́съ , то́йже . С=трѣ́лы лꙋка́вагѡ притꙋпи́лъ є҆сѝ прпⷣбне ,
прᲂтивле́нїемъ бжⷭ҇твеныхъ тѝ трꙋдо́въ . но твᲂи́ми мл҃твами мꙋ́дре , ѿ тᲂгѡ̀
ѕлᲂдѣ́йствїѧ сᲂблюдѝ неврежде́ны , тебѐ вᲂспѣва́ющїѧ , вели́кїи нико́лае .
~Житїѐ а҆́нг҃льско на землѝ пᲂказа́въ , ны́нѣ со а҆́нг҃лы при́снѡ
пред̾стᲂи́ши прⷭ҇то́лꙋ трⷪ҇ческᲂмꙋ сщ҃е́нне , на́шимъ сᲂгрѣше́нїемъ и҆
напа́стемъ разрѣше́нїѧ прᲂсѧ̀ , ѻ҆́ч҃е ст҃лю нико́лае . ~Оу҆ма̀ мᲂегѡ̀
ѡ҆мраче́нїе всѐ ѿженѝ нико́лае , твᲂи́ми свѣтᲂно́сными мл҃твами , ᲂу҆ти́ши
бꙋ́рю страсте́й . ᲂу҆пра́ви мѧ ѻ҆́ч҃е к̾ без̾стра́стїѧ приста́нищꙋ мᲂлю́сѧ ,
ꙗ҆́кѡ да во хвале́нїи сла́влю тѧ̀ . =боⷢ҇ . П=ред̾стᲂѧ́щи ѡ҆деснꙋ́ю хрⷭ҇та̀ ,
ꙗ҆́кѡ цр҃ца рѧ́сны златы́ми бг҃ᲂѡ҆бра́дᲂваннаѧ ѡ҆дѣ́ѧнна вᲂи́стинꙋ , на́мъ
црⷭ҇твїе нбⷭ҇нᲂе , мᲂли́твами сѝ бг҃ᲂѻ҆трᲂкᲂви́це хᲂда́тайствꙋющи
всенепᲂро́чнаѧ .

=пѣ́снь , д҃ . і҆рмо́съ . Б=жⷭ҇твеннᲂе твᲂѐ разꙋмѣ́въ смᲂтре́нїе , дивѧ́сѧ
а҆вва́кꙋмъ хрⷭ҇тѐ тре́петнѡ вᲂпїѧ́ше тѝ , на спасе́нїе лю́демъ сѝ , спастѝ
бл҃гі́ѧ свᲂѧ̀ прише́лъ є҆сѝ . ~Две́рь ѿве́рзлъ є҆сѝ і҆с҃е бж҃е на́шъ , свᲂегѡ̀
а҆пⷭ҇лѡмъ ра́зꙋма . всѣ́мъ ꙗ҆зы́кѡмъ ѿве́рзесѧ две́рь , тѣ́хъ ᲂу҆че́нїемъ .
=двⷤа .= ~Сн҃е бж҃їи , сн҃ы по прича́стїю нбⷭ҇наго тѝ ѻ҆ц҃а а҆пⷭ҇лы ꙗ҆ви́лъ
є҆сѝ , и҆ мᲂле́нїемъ и҆́хъ сн҃ы свѣ́та , всѣ́хъ на́съ сᲂтвᲂрѝ . ~И҆́же
на прⷭ҇то́лѣхъ двᲂю̀ на́десѧтихъ , съ сꙋдїе́ю и҆ цр҃е́мъ , хᲂтѧ́ще пресла́вно
сѣ́сти , стра́шнагѡ и҆ ᲂу҆жа́снагѡ мѧ , а҆пⷭ҇ли и҆зба́вите сꙋда̀ . =боⷢ҇ .
Б=жⷭ҇твенагѡ сщ҃е́нїѧ кᲂвче́же , ѡ҆ст҃и́ ми дш҃ꙋ , пᲂмышле́нїе прᲂсвѣтѝ ,
всегда̀ мᲂлѧ́щи хрⷭ҇та̀ со а҆пⷭ҇лы , спасти́ мѧ .

=и҆́нъ , і҆рмо́съ , то́йже . М=имᲂтекꙋ́щими и҆змѣни́лъ є҆сѝ бꙋ́дꙋщаѧ .
и҆́хже прича́стники и҆ на́съ ст҃ы́ми ти мл҃твами сᲂтвᲂрѝ нико́лае , и҆
и҆скꙋше́нїѧ всѧ́кᲂгѡ и҆збавлѧ́ѧ жите́йскаго . ~Ми́рѧнᲂмъ первᲂпрⷭ҇то́льникъ
бы́въ нико́лае , всѧ̀ чꙋ́вствїѧ срⷣца мᲂегѡ̀ ѡ҆бл҃гᲂꙋха́й ст҃е , и҆ стра́сти
ѕлᲂсмра́дныѧ ѿ негѡ̀ , мл҃твами тѝ ѿгᲂнѧ́й всегда̀ . ~Сᲂкрꙋшѝ вра́жїѧ ко́зни
ви́димыѧ и҆ неви́димыѧ нико́лае . всегда̀ бᲂрю́щїѧ ны̀ , на́ша врагѝ
в̾ бескᲂне́чнꙋю па́гꙋбꙋ пᲂслѝ . =боⷢ҇ . С=т҃а́ѧ бцⷣе пᲂмᲂзи́ ми , сладᲂстьмѝ
вы́нꙋ пᲂтᲂплѧ́емꙋ тѣле́сными . и҆ на ѻ҆дрѣ̀ ᲂу҆ны́нїѧ прⷭ҇нѡ слежа́щꙋ и҆
стенѧ́щꙋ .

=пѣ́снь , є҃ . і҆рмо́съ . Ѡ҆=дѣѧ́исѧ свѣ́тᲂмъ ꙗ҆́кѡ ри́зᲂю , к̾ тебѣ̀
ᲂу҆́треннюю , и҆ тебѣ̀ вᲂпїю̀ , дш҃ꙋ мᲂю̀ прᲂсвѣтѝ ѡ҆мра́чнꙋю хрⷭ҇тѐ , ꙗ҆́кѡ
млрⷭ҇дъ . ~Дх҃о́внїи виті́и , честні́и а҆пⷭ҇ли , на го́рницѣ во ѻ҆́гненѣ
видѣ́нїи , дх҃а ст҃а́гѡ къ ни́мъ прише́дша стра́шнѡ прїѧ́ша . =вⷤ .=
~Сᲂкрꙋша́юще нече́стїѧ , сᲂкрꙋше́нꙋю прегрѣше́ньми мᲂю̀ мы́сль , рᲂсо́ю
и҆сцѣле́нїѧ а҆пⷭ҇ли и҆сцѣли́те . ~Стрѣ́лы и҆з̾бра́нныѧ ва́съ хрⷭ҇то́съ пᲂсла̀
а҆пⷭ҇ли , сᲂкрꙋша́юща стрѣ́лы лꙋка́вьствїѧ . тѣ́мже мѧ и҆сцѣли́те ,
ᲂу҆ѧ́звенагѡ вра́жїими стрѣла́ми . =боⷢ҇ . Н=е ѡ҆сꙋдѝ менѐ , ни ѿве́рзи менѐ
ѿ лица̀ твᲂегѡ̀ мнᲂгᲂмлⷭ҇тиве , мо́литъ тѧ̀ чи́стѡ ро́ждьшаѧ , и҆ а҆пⷭ҇льскїи
сᲂбо́ръ .

=и҆́нъ , і҆рмо́съ , то́йже . К=ꙋми́ры сᲂкрꙋши́лъ є҆сѝ и҆́дᲂльскїѧ ст҃е , и҆
сᲂвѣ́ты без̾дѣ́льны є҆рети́чествꙋющихъ пᲂказа́лъ є҆сѝ нико́лае , и҆ ведо́мыѧ
на сме́рть и҆зба́вилъ є҆сѝ . ~Оу҆́треневавъ ко́ гдⷭ҇ꙋ и҆́з̾млада прпⷣбне , и҆
та́мѡ сꙋ́щими свѣтᲂли́тїи ве́сь прᲂсвѣти́всѧ . тѣ́мже мᲂлю́сѧ , дш҃и мᲂе́й
ѻ҆́блаки разженѝ . ~Тебѣ́сѧ мо́лимъ ѻ҆́ч҃е нико́лае , в̾ ча́съ сі́и пᲂсредѣ̀
бꙋ́ди всѣ́хъ призыва́ющихъ тѧ̀ , и҆ ꙗ҆́же ко спасе́нїю да́рꙋй на́мъ
прᲂше́нїѧ . =боⷢ҇ . Н=еѡ҆бъє́мныи ᲂу҆мо́мъ бг҃ᲂра́дᲂваннаѧ , ѡ҆б̾держа́нїе тѧ̀
и҆мѣ́лъ є҆́сть плᲂтᲂно́сецъ бы́въ , чл҃ки и҆збавлѧ́ѧ ѿ ѡ҆держа́щихъ скᲂрбе́й .

=пѣ́снь , ѕ҃ . і҆рмо́съ . В=ᲂлнѧ́щеесѧ бꙋ́рею дш҃е тлѣ́ннᲂю , влⷣко хрⷭ҇тѐ ,
страсте́й мᲂи́хъ мо́ре ᲂу҆крᲂтѝ , и҆ и҆з̾ тлѝ вᲂз̾веди́ мѧ ꙗ҆́кѡ млрⷭ҇дъ .
~Ѻ҆держа́щꙋю ᲂу҆ста́вилъ є҆сѝ ѕло́бѣ гни́лᲂсть , ꙗ҆зы́кѡмъ дш҃а чл҃кᲂлю́бче .
со́лїю ᲂу҆че́нїѧ , сщ҃е́нныхъ ᲂу҆чени́къ твᲂи́хъ . =двⷤа .= ~Глꙋбинꙋ̀ свѣ́си
ѕѡ́лъ мᲂи́хъ влⷣко хрⷭ҇тѐ , да́ждь ми рꙋ́кꙋ , и҆ спаси́ мѧ чл҃кᲂлю́бче ,
мᲂльба́ми сщ҃е́нныхъ а҆пⷭ҇лъ твᲂи́хъ . ~Сꙋдїѧ̀ пра́ведныи , въ де́нь сꙋда̀
страшна́гѡ , тре́петнагѡ мѧ и҆зба́ви ѡ҆сꙋжде́нїѧ , сла́вныхъ а҆пⷭ҇лъ твᲂи́хъ
мᲂльба́ми . =боⷢ҇ . Ѿ=ча́емаго мѧ ѿ мно́жества без̾зако́нїи спасе́нїю гдⷭ҇и
спᲂдо́би , ᲂу҆чени́къ и҆ мт҃ре твᲂеѧ̀ мᲂльба́ми .

=и҆́нъ , і҆рмо́съ , то́йже . М=лⷭ҇тива сᲂтвᲂрѝ влⷣкꙋ твᲂи́ми мᲂльба́ми ,
всѣ́мъ чтꙋ́щимъ тѧ̀ нико́лае , ꙗ҆́кѡ да на́шимъ прегрѣше́нїемъ разрѣше́нїе
да́рꙋетъ . =Ѿ =недꙋ́гъ и҆ сᲂбла́знъ жите́йскихъ , напа́стей же и҆ скᲂрбе́й
и҆зба́ви нико́лае , и҆́же мл҃твеника тѧ̀ стѧжа́вшихъ ко́ гдⷭ҇ꙋ . ~Врача̀
и҆зрѧ́дна пᲂказа̀ тѧ̀ влⷣка хрⷭ҇то́съ , тѣ́мже бᲂлѣ́зни и҆сцѣлѝ бл҃гᲂче́стно
к̾ тебѣ̀ прихᲂдѧ́щихъ нико́лае . =боⷢ҇ . Р=ᲂди́тельница без̾мꙋ́жнаѧ , чⷭ҇таѧ
бг҃ᲂмт҃и бы́вши , сегѡ̀ ра́ди мᲂлю́ тѧ , дш҃ѝ мᲂеѧ̀ ᲂу҆ны́нїе ѿженѝ .

=пѣ́снь , з҃ . і҆рмо́съ . П=ревᲂзнᲂси́мыи ѻ҆ц҃е́мъ гдⷭ҇ь , пла́мень
ᲂу҆гаси́въ , дѣ́ти же прᲂхлади́лъ є҆́сть , є҆динᲂгла́снѡ пᲂю́ща , бж҃е
бл҃гᲂслᲂве́нъ є҆сѝ . ~Превᲂзнᲂси́мыи ѻ҆ц҃е́мъ гдⷭ҇ь , ва́съ превᲂзнесѐ , и҆
всю̀ низве́рже вра́жїю си́лꙋ , ᲂу҆ченицы̀ хрⷭ҇то́ви бг҃ᲂви́дцы . =вⷤ .=
~Скве́рнꙋ срⷣца мᲂегѡ̀ , стрꙋѧ́ми пᲂкаѧ́нїѧ , ва́шими мᲂльба́ми а҆пⷭ҇ли
ѡ҆мы́йте , ᲂу҆ча́ще взыва́ти , бж҃е блгⷭ҇ве́нъ є҆сѝ . ~Ѻ҆гне́мъ бжⷭ҇твенагѡ
дх҃а , веще́ствїе пᲂпали́сте , всѧ́кагѡ сꙋ́етства . тѣ́мже палѧ́щїѧ мѧ̀
и҆зба́вите гее́ны , ᲂу҆ченицы̀ бж҃їѧ сло́ва . =боⷢ҇ . И҆́=же паде́нїѧ
а҆да́мᲂва и҆справле́нїе , вᲂз̾дви́гни мѧ па́дшаго въ ѕло́бныи ро́въ , мл҃твами
твᲂи́ми дв҃о , и҆ бжⷭ҇твеныхъ а҆пⷭ҇лъ .

=и҆́нъ , і҆рмо́съ , то́йже . В=е́сь вᲂзлᲂжи́всѧ гдⷭ҇ви нико́лае , всего́ мѧ
спасѝ бг҃ᲂмꙋ́дре , в̾ жите́йскїѧ стра́сти ѻ҆каѧ́ннѣ , всегда̀ в̾па́дающасѧ .
~Свѣти́льнице бг҃ᲂсвѣтлѣ́йшїи , ᲂу҆́мъ мо́й ѡ҆зарѝ , страсте́й че́рнᲂстїю
при́снѡ ѡ҆мрача́емыи , и҆ да́ждь бл҃гᲂѡ҆бра́знѡ хᲂди́ти в̾ житїѝ .
~Ѿверза́ющаѧсѧ на мѧ̀ ᲂу҆ста̀ лꙋка́ваѧ заградѝ нико́лае мл҃твами сѝ , и҆
и҆зба́ви мѧ ви́димыхъ вра́гъ и҆ неви́димыхъ . =боⷢ҇ . и҆з̾ =тебѐ ѻ҆́блаче
всесвѣ́тлыи , вᲂсїѧ̀ на́мъ невече́рнее сл҃нце , хрⷭ҇то́съ бг҃ъ на́шъ
прᲂсвѣща́ѧ , и҆́же во тмѣ̀ невѣ́дѣнїѧ сѣдѧ́щїѧ .

=пѣ́снь , и҃ . і҆рмо́съ . Т=ебѣ̀ вседѣ́телю , в̾ пещѝ ѻ҆́трᲂцы , всеми́рныи
ли́къ сᲂста́вльше пᲂѧ́хꙋ , дѣ́ла всѧ́каѧ гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Ты̀ мы́сленыѧ ѻ҆́блаки распрᲂсте́рлъ є҆сѝ а҆пⷭ҇лы сло́ве ,
ѡ҆крᲂплѧ́щїѧ на́мъ тꙋ́чи , всемꙋ́дрыхъ и҆ бжⷭ҇твеныхъ ᲂу҆че́нїи , и҆
напᲂѧ́ющїѧ на́съ во́ вѣки . =двⷤа .= ~Предо́брїи стᲂлпѝ цр҃ко́внїи , и҆́же
сїѧ̀ пᲂд̾держа́ще , и҆ вѣ́ры ᲂу҆че́нїемъ сᲂгни́вшꙋюсѧ дш҃и мᲂеѧ̀ хра́минꙋ ,
бжⷭ҇твенымъ хитрᲂдѣ́йствїемъ , ᲂу҆тверди́те бг҃ᲂви́дцы . ~Вᲂздыха́й дш҃е , и҆
сле́зъ пᲂто́ки ᲂу҆се́рднѡ принесѝ гдⷭ҇ви зᲂвꙋ́щи , є҆ди́не ще́дре ѡ҆чи́стивъ мѧ
и҆ спасѝ , всесла́вныхъ а҆пⷭ҇лъ мл҃твами . =боⷢ҇ . С=їѡ́не и҆з̾бра́нныи
цр҃е́въ гра́де , вы́шнѧгѡ мѧ̀ гра́да жи́телѧ сᲂтвᲂрѝ , съ бжⷭ҇твеными
ᲂу҆ченикѝ мᲂлѧ́щи пречⷭ҇таѧ дв҃о , без̾лѣ́тнагѡ сн҃а свᲂегѡ̀ .

=и҆́нъ , і҆рмо́съ , то́йже . О=у҆ста́вилъ є҆сѝ премꙋ́дре твᲂегѡ̀ ст҃а́гѡ
ꙗ҆зы́ка стрꙋѧ́ми , пᲂто́ки а҆́рїѧ ѕлᲂчести́вагѡ . тѣ́мже вᲂпїю́ ти , тече́нїе
ѕѡ́лъ мᲂи́хъ и҆з̾сꙋшѝ мл҃твами сѝ , нико́лае всебл҃же́нне . ~Мѵ́рѧнᲂмъ бы́въ
ст҃ль вели́кїи , дш҃и мᲂеѧ̀ чꙋ́вства ѡ҆бл҃гᲂꙋха́й нико́лае , ꙗ҆́кѡ
да и҆з̾бѣ́гнꙋвъ стра́стнагѡ ѕлᲂво́нїѧ , и҆ ᲂу҆тѣ́шителевꙋ прїимꙋ̀ бл҃гᲂда́ть .
~И҆зба́ви на́съ мл҃твами сѝ нико́лае , ѿ грѣ́хъ бѣсо́вскагѡ ѡ҆ѕлᲂбле́нїѧ , и҆
ꙗ҆зы́ческагѡ плѣне́нїѧ , и҆ всѣ́хъ челᲂвѣ́къ лꙋка́выхъ врежде́нїѧ , да тѧ̀
ꙗ҆́кѡ и҆зба́вителѧ на́шегѡ вᲂсхва́лимъ . =боⷢ҇ . В=ъ пло́ть на́съ ра́ди
и҆з̾ тебѐ бг҃ъ ѡ҆бо́лксѧ чⷭ҇таѧ , тебѐ всенепᲂро́чнаѧ , всемꙋ̀ ро́дꙋ на́шемꙋ
бжⷭ҇твенꙋю пᲂказа̀ застꙋ́пницꙋ . тѣ́мже тѧ̀ чте́мъ во всѧ̀ вѣ́ки . =та́же ,
пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆ =пᲂкло́ны до землѝ .

=пѣ́снь , ѳ҃ . і҆рмо́съ . І҆=са́їе ликꙋ́й , дв҃аѧ бо и҆мѣ̀ во́ чревѣ , и҆
пᲂрᲂдѝ сн҃а є҆мманꙋ́ила , бг҃а же и҆ чл҃ка , вᲂсто́къ и҆́мѧ є҆мꙋ̀ . є҆го́же
велича́юще , тебѐ дв҃о ᲂу҆бл҃жа́емъ . ~Нбⷭ҇ныѧ звѣ́зды , блиста́нїемъ
бжⷭ҇твеныхъ дᲂбрᲂдѣ́телей ꙗ҆ви́стесѧ мы́слено пᲂсредѣ̀ хрⷭ҇та̀ и҆мꙋ́ще ꙗ҆́кѡ
сл҃нце . и҆ земны́ѧ кᲂнцы̀ премꙋ́дрїи прᲂсвѣти́сте , и҆ сегѡ̀ ра́ди
ᲂу҆блажа́етесѧ . =двⷤа .= ~Хрⷭ҇то́вы бжⷭ҇твеныѧ ра́ны , на тѣлесѣ́хъ ва́шихъ ,
ꙗ҆́кѡ ᲂу҆краше́нїе всебл҃гᲂлѣ́пнѡ нᲂсѧ́ще премꙋ́дрїи . ᲂу҆ѧ́звенꙋю мᲂю̀ дш҃ꙋ
бѣсо́вскими стрѣла́ми , є҆́же ко́ гдⷭ҇ꙋ мл҃твами и҆сцѣли́те . ~Въ ро́вѣ
преи҆спо́днѣмъ грѣхо́внѣмъ лежа́ща мѧ̀ хрⷭ҇тѐ , и҆ ᲂу҆ны́нїѧ лю́тагѡ сно́мъ
дш҃ꙋ ѡ҆тѧгчи́вшаго , твᲂи́хъ ра́ди ᲂу҆чени́къ сло́ве , ꙗ҆́кᲂже ла́зарѧ
вᲂз̾дви́гъ спаси́ мѧ гдⷭ҇и . =боⷢ҇ . Д=ш҃и мᲂеѧ̀ и҆спра́ви ше́ствїѧ сло́ве
бж҃їи , к̾ стезѧ́мъ запᲂвѣде́й твᲂи́хъ незаблꙋ́дныхъ , и҆мѣ́ѧ мᲂлѧ́щꙋюсѧ
ро́ждьшꙋю тѧ̀ пречⷭ҇тꙋю дв҃ꙋ , и҆ премꙋ́дрыѧ твᲂѧ̀ а҆пⷭ҇лы мнᲂгᲂмлⷭ҇тиве .

=и҆́нъ , і҆рмо́съ , то́йже . С=т҃ль бжⷭ҇твенъ бы́въ , всѧ̀ за́пᲂвѣди
сᲂхрани́въ хрⷭ҇то́вы . тѣ́мже вѣ́рнымъ храни́тель бжⷭ҇твеныи бы́сть ѻ҆́ч҃е
нико́лае , сᲂблюда́й тѣ́хъ ѿ всѧ́кихъ напа́стей , и҆ ѡ҆ѕлᲂбле́нїѧ . ~Ꙗ҆́кᲂже
и҆нᲂгда̀ препита́лъ є҆сѝ гра́дъ тво́й и҆знемᲂга́ющь гла́дᲂмъ , ꙗ҆́кѡ до́бръ
па́стырь прпⷣбне . та́кᲂжде и҆ ны́нѣ препита́й дш҃ꙋ мᲂю̀ хлѣ́бᲂмъ разꙋ́мнымъ
ѻ҆́ч҃е нико́лае , тѧ̀ застꙋ́пника бл҃га стѧжа́вшагѡ . ~Тѧ̀ вели́кᲂе сл҃нце
на высᲂтѣ̀ лежа́щаго прⷭ҇нѡ , цр҃кве хрⷭ҇то́вы , прпⷣбне па́стырю вѣ́рнѡ
мо́лимъ , свѣтᲂно́сными блиста́ньми глꙋбо́кїѧ тмы̀ ѿженѝ грѣхѝ дш҃ъ на́шихъ .
~Прибли́жисѧ ꙗ҆́кᲂже пи́шетъ дн҃ь стра́шныи прише́ствїѧ хрⷭ҇то́ва ,
пᲂд̾ви́гнисѧ дш҃е , ѿри́ни лѣ́нᲂсть , ᲂу҆се́рднѡ хрⷭ҇тꙋ̀ вᲂзᲂпі́й , спаси́ мѧ
гдⷭ҇и , нико́лы твᲂегѡ̀ мᲂле́нїемъ . =боⷢ҇ . С=вѣ́телъ тѧ̀ свѣ́щникъ пррⷪ҇къ
прᲂви́дѧше пречⷭ҇таѧ , свѣщꙋ̀ разꙋ́мнꙋю нᲂсѧ́щꙋ хрⷭ҇та̀ , и҆́мже
прᲂсвѣти́хᲂмсѧ , во тмѣ̀ лежа́ще и҆ страстѣ́хъ , тѧ̀ ᲂу҆блажа́юще бцⷣе при́снѡ
дв҃о .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , а҆пⷭ҇лѡмъ . гла́съ , є҃ . О=у҆ченицы̀ сп҃сᲂвы ,
та́йнамъ самᲂви́дцы бы́вше , неви́димаго и҆ зача́ла не и҆мꙋ́ща , бг҃а
прᲂпᲂвѣ́дасте , гл҃юще , и҆скᲂнѝ бѣ̀ сло́во . не со́здани бы́сте пре́жде
а҆́нг҃лъ , нижѐ наꙋчи́стесѧ ѿ чл҃къ , но ѿ вы́шнїѧ премꙋ́дрᲂсти . тѣ́мже
дерзнᲂве́нїе и҆мꙋ́ще , мᲂли́те за дш҃а на́ша .

=сти́хъ : и҆спо́лнихᲂмсѧ за ᲂу҆́тра . А҆=пⷭ҇лы гдⷭ҇ни сᲂгла́снѡ в̾ пѣ́снехъ
пᲂхва́лимъ . ѡ҆бо́лкшебᲂсѧ въ крⷭ҇тнᲂе всеѻ҆рꙋ́жїе , и҆́дᲂльскꙋю ле́сть
ᲂу҆праздни́ша , и҆ пᲂбѣдᲂно́снїи ꙗ҆ви́шасѧ вѣне́чницы . и҆́хже мл҃твами и҆
всѣ́хъ ст҃ы́хъ , бж҃е пᲂми́лꙋй на́съ .

=сти́хъ : и҆ бꙋ́ди свѣ́тлᲂсть . мⷱ҇ꙋ . В=мꙋ́кахъ сꙋ́ще ст҃і́и ра́дꙋющесѧ
вᲂпїѧ́хꙋ , кꙋ́плѧ на́мъ сꙋ́ть сїѧ̀ ко влⷣцѣ , вмѣ́стѡ быва́ющихъ ра́нъ
на тѣлесѣ́хъ , свѣ́тло ѻ҆дѣѧ́нїе в̾ вᲂскрⷭ҇нїи прᲂцвѣте́тъ на́мъ . в̾мѣ́стѡ
без̾че́стїѧ , вѣнцы̀ . за ᲂу҆́зы темни́чныѧ , ра́й . и҆ за є҆́же со ѕлᲂдѣ́и
ѡ҆сꙋжде́нїе , є҆́же со а҆́нг҃лы житїѐ . и҆́хже мл҃твами гдⷭ҇и спасѝ дш҃а
на́ша .

=сла́ва , и҆ нн҃ѣ , боⷢ҇ . Б=л҃жи́мъ тѧ̀ бцⷣе дв҃о , ꙗ҆́кѡ и҆з̾ тебѐ вᲂсїѧ̀
сл҃нце пра́веднᲂе хрⷭ҇то́съ , и҆мѣ́ѧи ве́лїю млⷭ҇ть .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= є҆=ктенїѧ̀ . =та́же , ча́съ , а҃ . ѱ=алмы̀ , ѡ҆бы́чны .
и҆ про́чее , и҆ кᲂне́чныи ѿпꙋ́стъ .

В=ъ четверто́къ , бл҃же́нны . гла́съ , є҃ .=

~Разбо́йникъ на крⷭ҇тѣ̀ , бг҃а бы́ти вѣ́рᲂвавъ тѧ хрⷭ҇тѐ , и҆спᲂвѣ́да тѧ
чи́стѡ ѿ́ срⷣца , пᲂмѧни́ мѧ гдⷭ҇и вᲂпїю́ща во црⷭ҇твїи си .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
Ꙗ҆́=кᲂже ѻ҆́блацы свѣ́тлїи , зе́млю прᲂидо́сте бжⷭ҇твенїи ᲂу҆ченицы̀ , во́дꙋ
живо́тнꙋю ѡ҆крᲂплѧ́юще , и҆ срⷣца̀ и҆ста́ѧвшїѧ прегрѣше́нїи , бᲂга́тнѡ
напᲂѧ́ете .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Ꙗ҆́=кᲂже лꙋчѝ та́йныѧ
сл҃нца , вᲂсїѧ́вшагѡ ѿ дв҃ы чⷭ҇тыѧ , прᲂсвѣти́ли є҆стѐ сꙋ́щїѧ во тмѣ̀
невѣ́дѣнїѧ сѣдѧ́щїѧ , бжⷭ҇твенїи ᲂу҆ченицы̀ хрⷭ҇та̀ бг҃а на́шегѡ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
Р=аз̾жже́нїѧ лю́тыхъ мꙋче́нїи , премꙋ́дрїи претерпѣ́вше ᲂу҆се́рднᲂю дш҃е́ю ,
пᲂпали́сте и҆́дᲂльскꙋю ле́сть , и҆ къ бжⷭ҇твенᲂмꙋ ᲂу҆тѣше́нїю преидо́сте
ст҃і́и .

=сла́ва . Д=а дра́хмꙋ во глꙋбинѣ̀ прегрѣше́нїи пᲂгребе́нꙋю хрⷭ҇тѐ , взе́мъ
ко ѻ҆ц҃ꙋ принесе́ши . а҆пⷭ҇лы прᲂпᲂвѣ́дники сᲂтвᲂри́лъ є҆сѝ бжⷭ҇твенымъ
дх҃ᲂмъ .

=и҆ ны́нѣ . А҆=пⷭ҇лѡмъ ᲂу҆дᲂбре́нїе бг҃ᲂѡ҆бра́дᲂваннаѧ сꙋ́щи , ѡ҆мраче́на мѧ
сладᲂстьмѝ жите́йскими , пᲂкаѧ́нїѧ прᲂсвѣтѝ зарѧ́ми , ꙗ҆́кѡ да велича́ю тѧ .



