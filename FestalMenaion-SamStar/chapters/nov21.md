=МЦⷭ҇А НОѦБРѦ̀ ВЪ КА҃ ДН҃Ь=

=введе́нїе въ цр҃кᲂвь прест҃ы́ѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и .
=Н=а ма́лѣй вече́рни , на гдⷭ҇и вᲂзва́хъ , стⷯры . гла́съ , а҃ . поⷣ .
н=бⷭ҇нымъ чино́мъ . =Ѿ= ́гдⷭ҇а прїи́мше ѡ҆бѣща́нїѧ пло́дъ ,꙳ і҆ѡаки́мъ и҆
а҆́нна бж҃їю мт҃рь ,꙳ бг҃ᲂпрїѧ́тнꙋ же́ртвꙋ ,꙳ въ цр҃кᲂвь приведо́ша дне́сь .꙳
и҆ заха́рїѧ вели́кїи первᲂсщ҃е́нникъ ,꙳ бл҃гᲂслᲂви́въ прїѧ́тъ . =двⷤа .
С=т҃ы́хъ ст҃а́ѧ ,꙳ вᲂ ст҃ы́хъ жи́ти дᲂсто́йнѡ приведе́сѧ ,꙳ ꙗ҆́кѡ
бл҃гᲂпрїѧ́тна же́ртва .꙳ и҆ се́й дв҃ы дᲂбрᲂдѣ́тельми бл҃гᲂꙋкраша́емы ,꙳ предѝ
свѣщѝ нᲂсѧ́ще ,꙳ приведо́ша гдⷭ҇ви ꙗ҆́кѡ сᲂсꙋ́дъ сщ҃е́нныи . ~Да ѿве́рзетсѧ
две́рь ,꙳ бг҃ᲂпрїѧ́тнагѡ хра́ма .꙳ цр҃кᲂвь бᲂ всѣ́хъ цр҃ѧ и҆ прⷭ҇то́лъ ,꙳
дне́сь сᲂ сла́вᲂю внꙋ́трь прїе́мъ .꙳ і҆ѡаки́мъ вᲂзлага́етъ ѡ҆ст҃и́въ гдⷭ҇ви ,꙳
ѿ него́же и҆збра́ннꙋю въ мт҃рь себѣ̀ . =сла́ва , и҆ ны́нѣ . гла́съ , и҃ . Д=в҃дъ
прᲂвᲂз̾глаша́ше тѧ пречⷭ҇таѧ , прᲂви́дѧ сщ҃е́нствᲂ вхо́да твᲂегѡ̀ є҆́же
в̾ цр҃кᲂвь . в̾ не́мже кᲂнцы̀ дне́сь пра́зднꙋюще , славᲂсло́вѧтъ тѧ̀ всепѣ́таѧ .
ꙗ҆́же бᲂ пре́жде ржⷭ҇тва̀ дв҃а , и҆ пᲂ ржⷭ҇твѣ̀ пребы́вши нетлѣ́нна , мт҃и
сло́вꙋ живᲂта̀ . дне́сь в̾ цр҃кви заха́рїѧ весели́тсѧ , вᲂспрїе́мъ тѧ̀
влⷣчце . и҆ ст҃ы́хъ ст҃а́ѧ ра́дꙋетсѧ , пᲂд̾е́мши тѧ̀ и҆сто́чника живᲂта̀
на́шегѡ . сегѡ̀ ра́ди и҆ мы̀ пѣ́сненѡ вᲂпїе́мъ тѝ , ѡ҆ на́съ мᲂлѝ
сн҃а свᲂегѡ̀ и҆ бг҃а , дарᲂва́ти на́мъ ве́лїю млⷭ҇ть .= прᲂки́менъ , дню̀ .=

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Две́ри
цр҃ко́вныѧ ,꙳ прїе́млите дв҃ꙋ ,꙳ затвᲂре́нꙋю две́рь ,꙳ сло́вꙋ сᲂблюда́емꙋ ,꙳
бг҃ꙋ вседержи́телю .

=сти́хъ : приведꙋ́тсѧ цр҃ю дв҃ы въ слѣ́дъ є҆ѧ̀ ,꙳ бли́жнѧѧ є҆ѧ̀ приведꙋ́тсѧ
тебѣ̀ . Д=в҃ьственїи ли́цы ,꙳ чи́стꙋю прїе́млите дв҃ꙋ ,꙳ вᲂ ст҃а́ѧ ст҃ы́хъ .꙳
нескве́рнᲂе ѻ҆би́телище ,꙳ бг҃а вседержи́телѧ .

=сти́хъ : приведꙋ́тсѧ въ весе́лїе и҆ ра́дᲂсть ,꙳ введꙋ́тсѧ в̾ цр҃кᲂвь
цр҃е́вꙋ . Х=лѣ́бъ слᲂве́сныи ,꙳ черто́гъ бг҃а сло́ва ,꙳ рꙋко́ю прїе́млетъ ,꙳
нᲂси́мь а҆́нг҃лᲂмъ ,꙳ бг҃ᲂви пред̾ѡ҆брꙋча́етсѧ .

=сла́ва , и҆ ны́нѣ . С=вѣ́тъ тѧ̀ трисїѧ́нныи ,꙳ вже́гши бцⷣе ,꙳ въ цр҃кви
сла́вы .꙳ нбⷭ҇нꙋю тѝ пи́щꙋ ,꙳ пᲂсыла́етъ велича́ѧ тѧ̀ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Д=не́сь бл҃гᲂвᲂле́нїѧ бж҃їѧ прᲂѡ҆браже́нїе , и҆ чл҃ча
спасе́нїѧ прᲂпᲂвѣ́данїе , въ цр҃кви бж҃їи ꙗ҆́снѡ дв҃аѧ ꙗ҆влѧ́етсѧ , и҆
хрⷭ҇та̀ всѣ́мъ бл҃гᲂвѣствꙋ́етъ . то́й и҆ мы̀ велегла́снѡ вᲂзᲂпїе́мъ ,
ра́дꙋйсѧ смᲂтре́нїѧ зижди́телева и҆спᲂлне́нїе . =та́же , є҆=ктенїѧ̀ ма́лаѧ .
=и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , а҃ . Д=не́сь вѣ́рнїи ликᲂствꙋ́емъ , вᲂ
ѱалмѣ́хъ и҆ пѣ́снѣхъ гдⷭ҇ви пᲂю́ще , и҆ чтꙋ́ще тᲂгѡ̀ сщ҃е́ннꙋю сѣ́нь ,
ѡ҆дш҃евле́ныи кᲂвче́гъ , невмѣсти́мᲂе сло́вᲂ вмѣсти́вшꙋ . приво́дитбᲂсѧ гдⷭ҇ви ,
па́че є҆стества̀ мла́денствꙋющи . и҆ ст҃ль вели́кїи заха́рїѧ прїе́млетъ
съ весе́лїемъ сїю̀ , ꙗ҆́кѡ бж҃їе жили́ще .= два́жды . Д=не́сь цр҃кви
ѡ҆дш҃евле́наѧ , ст҃ы́ѧ сла́вы хрⷭ҇та̀ бг҃а на́шегѡ . є҆ди́на въ жена́хъ
бл҃гᲂслᲂве́наѧ чи́стаѧ , приво́дитсѧ в̾ цр҃кᲂвь зако́ннꙋю жи́ти вᲂ ст҃ы́хъ . и҆
ра́дꙋетсѧ съ не́ю і҆ѡаки́мъ и҆ а҆́нна дх҃ᲂмъ . и҆ дв҃ьственїи ли́цы гдⷭ҇ви
пᲂю́тъ , ѱало́мски вᲂспѣва́юще , и҆ чтꙋ́ще мт҃рь є҆гѡ̀ . ~Ты̀ прᲂро́кѡмъ
прᲂпᲂвѣ́данїе , а҆пⷭ҇лѡмъ сла́ва , и҆ мч҃нкѡмъ пᲂхвала̀ , и҆ всѣ́мъ земны́мъ
ѡ҆бнᲂвле́нїе , дв҃ᲂ мт҃и бж҃їѧ . тᲂбо́ю бг҃ᲂви примири́хᲂмсѧ . тѣ́мже чте́мъ
твᲂѐ в̾ цр҃кᲂвь гдⷭ҇ню вхᲂжде́нїе . и҆ сᲂ а҆́нг҃лᲂмъ всѝ пѣ́сненѡ ра́дꙋйсѧ
тебѣ̀ пречи́стаѧ вᲂпїе́мъ , и҆́же мл҃твами твᲂи́ми спаса́еми . =и҆́ны
стихѣ́ры . гла́съ , д҃ . пᲂдо́бенъ . ꙗ҆́=кѡ до́блѧ . ~Въ ст҃ы́хъ ст҃а́ѧ ,꙳
ст҃а́ѧ и҆ пренепᲂро́чнаѧ ,꙳ ст҃ы́мъ дх҃ᲂмъ вво́дитсѧ .꙳ и҆ ст҃ы́мъ а҆́нг҃лᲂмъ
пита́етсѧ ,꙳ сꙋ́щи ст҃а́ѧ цр҃кви ,꙳ ст҃а́гѡ бг҃а на́шегѡ .꙳ всѧ́ческаѧ
ѡ҆ст҃и́вша вхо́дᲂмъ є҆ѧ̀ ,꙳ и҆ ѡ҆бж҃и́вшагѡ є҆стество̀ земны́хъ ,꙳
пᲂпо́лзшеесѧ . =двⷤа . Ѻ҆=трᲂкᲂви́цы ра́дꙋющесѧ ,꙳ и҆ свѣщѝ и҆мꙋ́ще ,꙳ свѣщѝ
дне́сь пред̾хо́дѧтъ разꙋ́мнѣй .꙳ и҆ вво́дѧтъ сїю̀ ,꙳ вᲂ ст҃а́ѧ ст҃ы́хъ
сщ҃е́ннѡ .꙳ прᲂѧвлѧ́юще хᲂтѧ́щꙋю зарю̀ ,꙳ неи҆зрече́ннѡ и҆з̾ неѧ̀ вᲂсїѧ́ти .꙳
и҆ прᲂсвѣти́ти вᲂ тмѣ̀ сѣдѧ́щїѧ невѣ́дѣнїѧ дх҃ᲂмъ . ~Веселѧ́сѧ прїимѝ
заха́рїе ,꙳ вᲂзᲂпѝ а҆́нна всехва́льнаѧ ,꙳ ю҆́же прᲂпᲂвѣ́даша бж҃їи пррⷪ҇цы
дх҃ᲂмъ .꙳ и҆ сїю̀ введѝ вᲂ ст҃ꙋ́ю цр҃кᲂвь ,꙳ сщ҃е́ннѡ вᲂспита́тисѧ .꙳ ꙗ҆́кѡ
да бꙋ́детъ влⷣцѣ всѣ́хъ ,꙳ бжⷭ҇твеныи прⷭ҇то́лъ ,꙳ и҆ пᲂла́та и҆ ѻ҆́дръ ,꙳ и҆
свѣтᲂза́рнᲂе ѻ҆би́телище .

=сла́ва , и҆ ны́нѣ . гла́съ , и҃ . П=ᲂ ржⷭ҇твѣ̀ твᲂе́мъ бг҃ᲂневѣ́стᲂ влⷣчце ,
прїи́де в̾ цр҃кᲂвь гдⷭ҇ню вᲂспита́тисѧ вᲂ ст҃а́ѧ ст҃ы́хъ , ꙗ҆́кѡ ѡ҆сщ҃е́нна .
тᲂгда̀ и҆ гаврїи́лъ по́сланъ бы́сть къ тебѣ̀ всенепᲂро́чнѣй , пи́щꙋ ти
принᲂша́ше . нбⷭ҇наѧ всѧ̀ ᲂу҆диви́шасѧ , зрѧ́ще дх҃а ст҃а́гѡ в̾ тѧ̀ все́льшасѧ .
тѣ́мже пречⷭ҇таѧ и҆ нескве́рнаѧ , ꙗ҆́же на́ нб҃сѣхъ и҆ на землѝ сла́вима , мт҃и
бж҃їѧ , спасѝ ро́дъ на́шъ . =вы́хᲂдъ . прᲂки́менъ , дню̀ .=

Ѿ= и҆схо́да , чте́нїе .=

~Вᲂз̾глаго́ла гдⷭ҇ь к̾ мѡѷсе́ѡви , гл҃ѧ , в̾ де́нь пе́рвыи мѣ́сеца пе́рвагѡ ,
сᲂста́виши сѣ́нь свидѣ́нїѧ . и҆ влᲂжи́ши кᲂвче́гъ свидѣ́нїѧ , и҆ пᲂкры́еши
кᲂвче́гъ за́вѣсᲂю . и҆ внесе́ши трапе́зꙋ , и҆ пред̾лᲂжи́ши пред̾лᲂже́нїе є҆ѧ̀ .
и҆ внесе́ши свѣти́льникъ , и҆ вᲂста́виши свѣти́ла є҆гѡ̀ . и҆ пᲂлᲂжи́ши
кади́льницꙋ златꙋ́ю , кади́ти прѧ́мѡ кᲂвче́гꙋ свидѣ́нїѧ . и҆ пᲂлᲂжи́ши пᲂкро́въ
за́вѣсѣ , над̾ две́ри сѣ́ни свидѣ́нїѧ . и҆ во́змеши ма́слᲂ пᲂма́занїѧ , и҆
пᲂма́жеши сѣ́нь , и҆ всѧ̀ ꙗ҆́же в̾ не́й . и҆ ѡ҆ст҃и́ши ю҆̀ , и҆ всѧ̀ сᲂсꙋ́ды
є҆ѧ̀ , и҆ бꙋ́детъ ст҃а̀ . и҆ ѡ҆ст҃и́ши же́ртвеникъ , и҆ бꙋ́детъ же́ртвеникъ
ст҃а́ѧ ст҃ы́хъ . и҆ сᲂтвᲂрѝ мѡѷсе́й всѧ̀ , є҆ли́ка запᲂвѣ́да є҆мꙋ̀ гдⷭ҇ь
бг҃ъ , ст҃ы́и і҆и҃левъ . и҆ пᲂкры̀ ѻ҆́блакъ сѣ́нь свидѣ́нїѧ , и҆ сла́вы гдⷭ҇ни
и҆спо́лнисѧ сѣ́нь . и҆ немᲂжа́ше мѡѷсе́й вни́ти в̾ сѣ́нь свидѣ́нїѧ , ꙗ҆́кѡ
ѡ҆сѣнѧ́ше на не́й ѻ҆́блакъ . и҆ сла́вы гдⷭ҇ни и҆спо́лнисѧ сѣ́нь .

Ѿ =црⷭ҇твъ тре́тїихъ , чте́нїе .=

~Бы́сть ꙗ҆́кѡ сᲂвершѝ сᲂло́мѡнъ зи́ждѧ до́мъ гдⷭ҇нь , и҆ сᲂбра̀ всѧ̀ ста́рцы
і҆и҃левы вᲂ і҆єрᲂсали́мъ , да вᲂздви́гнꙋтъ кїѡ́тъ завѣ́та гдⷭ҇нѧ и҆́з̾ града
дв҃дᲂва , и҆ то̀ є҆́сть ѿ сїѡ́на . и҆ взѧ́ша сщ҃е́нницы кїѡ́тъ завѣ́та
гдⷭ҇нѧ , и҆ ѻ҆би́телище свидѣ́нїѧ , и҆ всѧ̀ сᲂсꙋ́ды ст҃ы́ѧ , и҆́же бѣ́ша
въ жили́щи свидѣ́нїѧ . и҆ цр҃ь и҆ ве́сь і҆и҃ль пред̾ кїѡ́тᲂмъ . и҆ внесо́ша
сщ҃е́нницы кᲂвче́гъ завѣ́та гдⷭ҇нѧ , в̾ мѣ́стᲂ є҆гѡ̀ вᲂ ѻ҆лта́рь в̾ хра́мъ
гдⷭ҇нь вᲂ ст҃а́ѧ ст҃ы́хъ , пᲂд̾ крилѣ̀ херꙋви́мᲂвѣ . ꙗ҆́кѡ херꙋви́ма вᲂздѣ́юще
бѧ́хꙋ крилѣ̀ , над̾ мѣ́стᲂмъ кᲂвче́га . и҆ пᲂкры́ста херꙋви́ми над̾ кїѡ́тᲂмъ и҆
над̾ ст҃а́ѧ є҆гѡ̀ свы́ше . и҆ не бѣ̀ в̾ кїѡ́тѣ ра́звѣ двѣ̀ скрижа́ли завѣ́та ,
є҆ю́же пᲂлᲂжѝ мѡѷсе́й в̾ хᲂри́вѣ пᲂ за́пᲂвѣди гдⷭ҇ни . и҆ бы́сть ꙗ҆́кѡ
и҆зыдо́ша сщ҃е́нницы ѿ ст҃и́лища , и҆ ѻ҆́блакъ и҆спо́лни до́мъ гдⷭ҇нь . и҆
невᲂзмᲂго́ша сщ҃е́нницы ста́ти на слꙋ́жбꙋ пред̾ лице́мъ ѻ҆́блака , ꙗ҆́кѡ
и҆спо́лнь сла́вы до́мъ бж҃їи вседержи́телѧ .

Ѿ= пррⷪ҇чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ в̾ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Н=а литі́и , стихѣ́ры . гла́съ , а҃ . Д=а ра́дꙋетсѧ дне́сь нб҃ᲂ свы́ше , и҆
ѻ҆́блацы весе́лїе да крᲂпѧ́тъ . ѡ҆ ѕѣлѡ̀ пресла́вныхъ вели́чїихъ бг҃а
на́шегѡ . се́бᲂ две́рь ꙗ҆́же к̾ вᲂсто́кѡмъ зрѧ́щи , ро́ждьшисѧ пᲂ ѡ҆бѣтᲂва́нїю
ѿ непло́дныѧ , и҆ бг҃ꙋ ѡ҆свѧщена̀ бы́вши вᲂ ѻ҆би́телище . дне́сь в̾ цр҃кᲂвь
ꙗ҆́кѡ непᲂро́чнᲂе принᲂше́нїе приво́дитсѧ . да ра́дꙋетсѧ дв҃дъ бїѧ̀
в̾ гꙋ́сли , приведꙋ́тсѧ речѐ цр҃ю дв҃ы въ слѣ́дъ є҆ѧ̀ , бли́жнѧѧ є҆ѧ̀
приведꙋ́тсѧ внꙋ́трь сѣ́ни бж҃їи , внꙋ́трь ѡ҆чи́стилища є҆гѡ̀ . вᲂспита́тисѧ вᲂ
ѻ҆би́телище , и҆́же пре́жде вѣ́къ ѿ ѻ҆ц҃а нетлѣ́ннѡ ро́ждьшꙋсѧ , вᲂ спасе́нїе
дш҃а́мъ на́шимъ . =гла́съ , д҃ . Д=не́сь бг҃ᲂвмѣсти́маѧ цр҃кᲂвь бцⷣа ,
въ цр҃кᲂвь бж҃їю приво́дитсѧ , и҆ заха́рїѧ тꙋ̀ пᲂд̾є́млетъ . дне́сь ст҃а́ѧ
ст҃ы́хъ ра́дꙋетсѧ , и҆ ли́къ а҆́нг҃льскїи та́йнѡ тᲂржествꙋ́етъ . с̾ ни́ми же
и҆ мы̀ пра́з̾днꙋюще дне́сь , съ гаврїи́лᲂмъ вᲂзᲂпїе́мъ , ра́дꙋисѧ
ѡ҆бра́дᲂваннаѧ гдⷭ҇ь с̾ тᲂбо́ю , и҆мѣ́ѧи ве́лїю млⷭ҇ть . ~Прїиди́те всѝ
вѣ́рнїи , є҆ди́нꙋ непᲂро́чнꙋю пᲂхва́лимъ . ю҆́же ѿ прᲂро́къ прᲂпᲂвѣ́данꙋ , и҆
в̾ цр҃кᲂвь приве́дшꙋюсѧ . ю҆́же пре́жде вѣ́къ прᲂнарече́нꙋю мт҃рь , и҆
въ пᲂслѣ́дᲂкъ лѣ́тᲂмъ ꙗ҆́вльшꙋсѧ бцⷣꙋ . гдⷭ҇и мл҃твами є҆ѧ̀ , ми́ръ сво́й
пᲂда́ждь на́мъ , и҆ ве́лїю млⷭ҇ть .

=сла́ва . гла́съ , є҃ . В=ᲂсїѧ̀ де́нь ра́дᲂстенъ , и҆ пра́здникъ
всече́стенъ . дне́сь бᲂ ꙗ҆́же пре́жде ржⷭ҇тва̀ , и҆ пᲂ ржⷭ҇твѣ̀ дв҃ᲂю
пребы́вши , в̾ цр҃кᲂвь гдⷭ҇ню приво́дитсѧ . и҆ ра́дꙋетсѧ заха́рїѧ ста́рецъ ,
рᲂди́тель прⷣтчевъ , и҆ вᲂпїе́тъ ве́селѡ . прибли́жисѧ пред̾ста́тельница
скᲂрбѧ́щимъ , въ цр҃кᲂвь ст҃ꙋ́ю , ꙗ҆́кѡ ст҃а̀ , ѡ҆свѧти́тисѧ вᲂ ѻ҆би́телище
всѣ́хъ цр҃ѧ . да весели́тсѧ і҆ѡаки́мъ пра́ѻ҆ц҃ъ , и҆ а҆́нна ра́дꙋетсѧ , ꙗ҆́кѡ
принесо́ша бг҃ꙋ , ꙗ҆́кѡ трилѣ́тствꙋющꙋ ю҆́ницꙋ , непᲂро́чнꙋю влⷣчцꙋ . мт҃ри
сра́дꙋйтесѧ , дв҃ы взыгра́йтесѧ , и҆ непло́ды сликᲂствꙋ́йте , ꙗ҆́кѡ ѿве́рзе
на́мъ нбⷭ҇нᲂе црⷭ҇твᲂ прᲂнарече́наѧ всецр҃и́ца . ра́дꙋйтесѧ лю́дїе и҆
весели́тесѧ .= и҆ ны́нѣ . гла́съ , и҃ . Д=в҃дъ прᲂвᲂз̾глаша́ше тѧ пречⷭ҇таѧ ,
прᲂви́дѧ сщ҃е́нствᲂ вхо́да твᲂегѡ̀ є҆́же в̾ цр҃кᲂвь . в̾ не́мже кᲂнцы̀ дне́сь
пра́зднꙋюще , славᲂсло́вѧтъ тѧ̀ всепѣ́таѧ . ꙗ҆́же бᲂ пре́жде ржⷭ҇тва̀ дв҃а , и҆
пᲂ ржⷭ҇твѣ̀ пребы́вши нетлѣ́нна , мт҃и сло́вꙋ живᲂта̀ . дне́сь в̾ цр҃кви
заха́рїѧ весели́тсѧ , вᲂспрїе́мъ тѧ̀ влⷣчце . и҆ ст҃ы́хъ ст҃а́ѧ ра́дꙋетсѧ ,
пᲂд̾є́мши тѧ̀ и҆сто́чника живᲂта̀ на́шегѡ . сегѡ̀ ра́ди и҆ мы̀ пѣ́сненѡ
вᲂпїе́мъ тѝ , ѡ҆ на́съ мᲂлѝ сн҃а свᲂегѡ̀ и҆ бг҃а , дарᲂва́ти на́мъ ве́лїю
млⷭ҇ть .

Н=а стихо́внѣ , стихѣ́ры . гла́съ , є҃ . Р=а́дꙋетсѧ нб҃ᲂ и҆ землѧ̀ . нб҃ᲂ
разꙋ́мнᲂе грѧдꙋ́щее зрѧ́ще , въ бжⷭ҇твеныи до́мъ вᲂспита́тисѧ че́стнѡ , дв҃ꙋю
є҆ди́нꙋ и҆ непᲂро́чнꙋю . к̾ не́йже дивѧ́сѧ заха́рїѧ вᲂпїѧ́ше , две́ри
гдⷭ҇нѧ , цр҃ко́вныѧ ѿве́рзи две́ри , ра́дꙋйсѧ в̾ не́й и҆ ликᲂствꙋ́й .
разꙋмѣ́хъ бᲂ и҆ вѣ́рᲂвахъ , ꙗ҆́кѡ ᲂу҆́же и҆збавле́нїе прїи́де ꙗ҆́вственѡ
і҆и҃лю . и҆ рᲂди́тсѧ и҆з̾ тебѐ бг҃ъ сло́вᲂ , да́рꙋѧи ми́рᲂви ве́лїю млⷭ҇ть .

=сти́хъ : приведꙋ́тсѧ цр҃ю дв҃ы въ слѣ́дъ є҆ѧ̀ ,꙳ бли́жнѧѧ є҆ѧ̀ приведꙋ́тсѧ
тебѣ̀ . А҆́=нна бжⷭ҇твенаѧ бл҃гᲂда́ть ꙗ҆́вѣ , дарᲂва́нїе чи́стꙋю при́снѡ дв҃ꙋю
приво́дитъ съ весе́лїемъ , в̾ цр҃кᲂвь бж҃їю . призва́вши пред̾хо́дѧтъ є҆́й
ѻ҆трᲂкᲂви́цы , свѣщѝ нᲂсѧ́ще , и҆ гл҃юще , пᲂйдѝ ча́дᲂ , сп҃сꙋ да бꙋ́деши
принᲂше́нїе , и҆ бл҃гᲂво́ннᲂе сᲂкро́вище . вни́ди в̾ незахᲂди́маѧ , и҆
ᲂу҆вѣ́ждь та́йны . и҆ ᲂу҆гᲂто́висѧ бы́ти і҆с҃ᲂвᲂ вмѣсти́лище ве́селᲂ и҆
кра́снᲂе , пᲂдаю́ща ми́рᲂви ве́лїю млⷭ҇ть .

=сти́хъ : приведꙋ́тсѧ въ весе́лїе и҆ ра́дᲂсть ,꙳ введꙋ́тсѧ в̾ цр҃кᲂвь
цр҃е́вꙋ . В=нꙋ́трь въ цр҃кᲂвь бж҃їю , бг҃ᲂвмѣсти́мыи хра́мъ вᲂз̾лага́етсѧ дв҃аѧ
прест҃а́ѧ . и҆ ѻ҆трᲂкᲂви́цы є҆́й свѣщѝ нᲂсѧ́ще пред̾хо́дѧтъ . и҆гра́етъ
рᲂди́телей сᲂпрѧже́нїе и҆збра́ннᲂе , і҆ѡаки́мъ же и҆ а҆́нна ликᲂствꙋ́юще ,
ꙗ҆́кѡ рᲂди́ста твᲂрца̀ ро́ждьшꙋю . ꙗ҆́же ликᲂствꙋ́ющи в̾ бжⷭ҇твеныхъ
селе́нїихъ , и҆ пита́ема рꙋко́ю а҆́нг҃лᲂвᲂю всенепᲂро́чнаѧ , хрⷭ҇тꙋ̀ ꙗ҆́вльшисѧ
мт҃и . да́рꙋющемꙋ ми́рᲂви ве́лїю млⷭ҇ть .

=сла́ва , и҆ ны́нѣ . гла́съ , ѕ҃ . Д=не́сь сᲂбо́ри вѣ́рныхъ сᲂше́дшесѧ ,
дх҃о́внѣ тᲂржествꙋ́емъ , и҆ бг҃ᲂѻ҆трᲂкᲂви́цꙋ дв҃ꙋ и҆ бцⷣꙋ , въ цр҃кᲂвь гдⷭ҇ню
привᲂди́мꙋ , бл҃гᲂче́стнѡ вᲂсхва́лимъ . прᲂи҆збра́ннꙋю ѿ всѣ́хъ ро́дъ , вᲂ
ѻ҆би́телище всѣ́хъ цр҃ѧ хрⷭ҇та̀ и҆ бг҃а . дв҃ы свѣщѝ нᲂсѧ́ще пред̾и҆ди́те ,
при́снѡ дв҃ыѧ чтꙋ́ще честно́е прᲂи҆схᲂжде́нїе . мт҃ри печа́ль всю̀ ѿло́жше ,
ра́дᲂстнѡ спᲂслѣ́дствꙋйте , мт҃ри бж҃їи быва́ющей . и҆ ра́дᲂсти ми́рꙋ
хᲂда́тайцѣ , всѝ ᲂу҆́бѡ ра́дᲂстнѣ , є҆́же ра́дꙋйсѧ сᲂ а҆́нг҃лᲂмъ вᲂзᲂпїе́мъ
ѡ҆бра́дᲂваннѣй , при́снѡ мᲂлѧ́щейсѧ ѡ҆ дш҃а́хъ на́шихъ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Д=не́сь бл҃гᲂвᲂле́нїѧ бж҃їѧ прᲂѡ҆браже́нїе , и҆ чл҃ча
спасе́нїѧ прᲂпᲂвѣ́данїе , въ цр҃кви бж҃їи ꙗ҆́снѡ дв҃аѧ ꙗ҆влѧ́етсѧ , и҆
хрⷭ҇та̀ всѣ́мъ бл҃гᲂвѣствꙋ́етъ . то́й и҆ мы̀ велегла́снѡ вᲂзᲂпїе́мъ ,
ра́дꙋйсѧ смᲂтре́нїѧ зижди́телева и҆спᲂлне́нїе . =три́жды .=

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , три́жды .= П=ᲂ а҃ ,
стихᲂло́гїи , сѣда́ленъ . гла́съ , а҃ . П=ра́ведныхъ пло́дъ і҆ѡаки́ма и҆
а҆́нны , прино́ситсѧ бг҃ᲂви в̾ цр҃кᲂвь ст҃ꙋ́ю , пло́тїю младе́нствꙋющи
пита́тельница жи́зни на́шеѧ . ю҆́же бл҃гᲂслᲂвѝ сщ҃е́нныи заха́рїѧ . сїю̀ всѝ
ꙗ҆́кѡ мт҃рь бж҃їю вѣ́рнѡ да ᲂу҆блажи́мъ . =сла́ва , и҆ ны́нѣ , то́йже .=

П=ᲂ в҃ , стихᲂло́гїи , сѣда́ленъ . гла́съ , д҃ . П=ре́жде зача́тїѧ чⷭ҇таѧ
ѡ҆ст҃и́сѧ бг҃ᲂви , и҆ ро́ждьшисѧ на землѝ , да́ръ принесе́сѧ є҆мꙋ̀ ,
и҆спᲂлнѧ́ющи ѻ҆те́ческᲂе ѡ҆бѣща́нїе . въ бжⷭ҇твенѣмъ же хра́мѣ , ꙗ҆́кѡ
вᲂи́стинꙋ бжⷭ҇твенаѧ цр҃кви , ѿ младе́нства сᲂ свѣща́ми свѣ́тлыми вдана̀
бы́вши . ꙗ҆ви́сѧ прїѧ́телище неприкᲂснᲂве́нᲂмꙋ , и҆ бжⷭ҇твенᲂмꙋ свѣ́тꙋ .
вели́кᲂ вᲂи́стинꙋ прᲂисхᲂжде́нїе твᲂѐ є҆ди́на бг҃ᲂневѣ́стнаѧ . =сла́ва , и҆
ны́нѣ , то́йже .=

П=ᲂ пᲂлїєлеѡ́сѣ , сѣда́лен̾ . гла́съ , и҃ . Д=а ра́дꙋетсѧ дв҃дъ
пѣснᲂпи́сецъ , и҆ да ликᲂствꙋ́етъ і҆ѡаки́мъ сᲂ а҆́ннᲂю , ꙗ҆́кѡ пло́дъ ст҃ы́и
ѿ ни́хъ прᲂизы́де , мр҃і́ѧ свѣтᲂно́снаѧ и҆ бжⷭ҇твенаѧ свѣща̀ . и҆ ра́дꙋетсѧ
вхᲂдѧ́щи въ цр҃кᲂвь . ю҆́же пᲂѧ̀ блгⷭ҇вѝ варахїи́нъ сн҃ъ , и҆ ра́дꙋѧсѧ
взыва́ше , ра́дꙋйсѧ чꙋ́дᲂ всеми́рнᲂе .= сла́ва , и҆ ны́нѣ , то́йже .=

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ . =сти́хъ . ѿ=ры́гнꙋ срⷣце
мᲂѐ сло́вᲂ бл҃гᲂ .= в=сѧ́кᲂ дыха́нїе .

=є҆ѵⷢ҇а́лїе , ѿ= лꙋкѝ . зача́лᲂ , д҃ . ~ѱало́мъ , н҃ .

=сла́ва . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Д=не́сь сᲂбо́ри вѣ́рныхъ сᲂше́дшесѧ , дх҃о́внѣ
тᲂржествꙋ́емъ , и҆ бг҃ᲂѻ҆трᲂкᲂви́цꙋ дв҃ꙋ и҆ бцⷣꙋ , въ цр҃кᲂвь гдⷭ҇ню
привᲂди́мꙋ , бл҃гᲂче́стнѡ вᲂсхва́лимъ . прᲂи҆збра́ннꙋю ѿ всѣ́хъ ро́дъ , вᲂ
ѻ҆би́телище всѣ́хъ цр҃ѧ хрⷭ҇та̀ и҆ бг҃а . дв҃ы свѣщѝ нᲂсѧ́ще пред̾и҆ди́те ,
при́снѡ дв҃ыѧ чтꙋ́ще честно́е прᲂи҆схᲂжде́нїе . мт҃ри печа́ль всю̀ ѿло́жше ,
ра́дᲂстнѡ спᲂслѣ́дствꙋйте , мт҃ри бж҃їи быва́ющей . и҆ ра́дᲂсти ми́рꙋ
хᲂда́тайцѣ , всѝ ᲂу҆́бѡ ра́дᲂстнѣ , є҆́же ра́дꙋйсѧ сᲂ а҆́нг҃лᲂмъ вᲂзᲂпїе́мъ
ѡ҆бра́дᲂваннѣй , при́снѡ мᲂлѧ́щейсѧ ѡ҆ дш҃а́хъ на́шихъ .

К=ано́на , два̀ , д҃ гѡ , и҆ а҃ гѡ , гла́са . трᲂпарѝ , ѻ҆бᲂю̀ кано́нᲂвъ
на в҃і . і҆рмᲂсы̀ , пᲂ два́жды , ѻ҆бᲂю̀ кано́нᲂвъ . =К=ано́нъ , твᲂре́нїе
геѡ́ргїевᲂ . и҆мы́и краегране́сїе сѐ : т=ы̀ бл҃гᲂда́ть влⷣчце сло́вꙋ
да́ждь .= гла́съ , д҃ . пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆
напо́лнѧтсѧ дх҃а , и҆ сло́вᲂ ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ
тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀ чꙋдеса̀ . =запѣ́въ := ~Прест҃а́ѧ гжⷭ҇е
бцⷣе , спасѝ на́съ . ~Премꙋ́дрᲂсти пречⷭ҇таѧ , тѧ̀ сᲂкро́вище вѣ́дꙋщи , и҆
бл҃гᲂда́ть тᲂча́щꙋ стрꙋю̀ при́снѡ текꙋ́щꙋю , разꙋ́мныѧ прᲂшꙋ́ ти ка́пли .
ѡ҆дᲂждѝ влⷣчце вᲂспѣва́ти тѧ прⷭ҇нѡ . ~Превы́шши пречⷭ҇таѧ нб҃съ бы́вши ,
цр҃кᲂвь и҆ пᲂла́та , въ хра́мъ бж҃їи вᲂзлᲂжи́сѧ . тᲂмꙋ̀ ᲂу҆гᲂто́ватисѧ
в̾ стра́ннᲂе жили́ще прише́ствїѧ є҆гѡ̀ . ~Свѣ́тъ вᲂсїѧ́вши бцⷣа бл҃гᲂда́ти ,
всѧ̀ прᲂсвѣща́ющїи . сᲂвᲂкꙋпѝ пресвѣ́тлᲂе є҆ѧ̀ ᲂу҆краси́ти тᲂржество̀
пѣ́сньми , к̾ не́й стеце́мсѧ . ~Две́рь сла́внаѧ , по́мыслы непрᲂхᲂди́ма ,
две́ри ѿве́рзши хра́ма бж҃їѧ , ны́нѣ пᲂвелѣва́етъ на́мъ вше́дшимъ , бжⷭ҇твеныхъ
є҆ѧ̀ чꙋде́съ наслади́тисѧ .

Д=рꙋгі́и кано́нъ . твᲂре́нїе васи́лїевᲂ . гла́съ , а҃ . пѣ́снь , а҃ .
і҆рмо́съ . П=ѣ́снь пᲂбѣ́днꙋю вᲂспᲂе́мъ всѝ бг҃ꙋ , сᲂтво́ршемꙋ ди́внаѧ чꙋдеса̀
мы́шцею высо́кᲂю , и҆ спа́сшꙋ і҆и҃лѧ , ꙗ҆́кѡ прᲂсла́висѧ . =запѣ́въ :=
~Прест҃а́ѧ гжⷭ҇е бцⷣе , спасѝ на́съ . ~Стеце́мсѧ дне́сь бцⷣꙋ чтꙋ́ще пѣ́сньми ,
и҆ тᲂржествꙋ́емъ дх҃о́вныи пра́здникъ . въ цр҃кᲂвь бᲂ бж҃їю да́ръ прино́ситсѧ .
~Пѣ́сньми вᲂспᲂе́мъ бцⷣы сла́внᲂе прᲂисхᲂжде́нїе . цр҃кви бᲂ дне́сь , ꙗ҆́кѡ
хра́мъ бж҃їи прино́ситсѧ прᲂро́чески , да́ръ мнᲂгᲂцѣ́нныи . ~А҆́нна непᲂро́чнаѧ
ра́дᲂвашесѧ , ꙗ҆́кѡ да́ръ мнᲂгᲂцѣ́нныи бг҃ᲂви принᲂсѧ́щи въ цр҃кᲂвь мт҃рьски .
і҆ѡаки́мъ же с̾ не́ю тᲂржествꙋ́етъ свѣ́тлѡ . ~Дв҃дъ пра́ѻ҆ц҃ъ тво́й вᲂспѣ́тъ
тѧ̀ дре́вле дв҃ᲂ бг҃ᲂневѣ́стнаѧ . дще́рь гл҃ѧ тебѐ цр҃ѧ хрⷭ҇та̀ , є҆го́же рᲂдѝ
мт҃рьски мла́дᲂ дᲂи́ла є҆сѝ . ~Пло́тїю трилѣ́тствꙋющи бцⷣа , гдⷭ҇ви
прино́ситсѧ . заха́рїѧ же сїю̀ сщ҃е́нникъ бж҃їи прїе́мъ , ра́дꙋѧсѧ
въ цр҃кᲂвь вᲂзлᲂжѝ . ~Дв҃ы ликᲂствꙋ́йте свѣщено́сицы , начина́юще дне́сь . и҆
мт҃ри вᲂспо́йте цр҃и́цѣ мт҃ри , прихᲂдѧ́щей въ цр҃кᲂвь цр҃ѧ хрⷭ҇та̀ .
=сла́ва , тро́иченъ . Т=рⷪ҇це є҆динᲂсꙋ́щнаѧ , ѻ҆́ч҃е и҆ сло́ве и҆ дш҃е ст҃ы́и ,
тѧ̀ вѣ́рнѡ сла́вимъ ꙗ҆́кѡ твᲂрца̀ всѣ́хъ . и҆ тебѣ̀ вᲂпїе́мъ бл҃гᲂче́стнѡ ,
спасѝ на́съ бж҃е . =и҆ ны́нѣ . Б=агро́мъ крᲂве́й твᲂи́хъ червлени́цею
пречⷭ҇таѧ ѡ҆дѣ́ѧвсѧ , прᲂше́дъ ѡ҆бнᲂвѝ цр҃ь и҆ бг҃ъ , ро́дъ всѣ́хъ землены́хъ
бл҃гᲂꙋтро́бїемъ свᲂи́мъ .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Невѣстᲂкраси́тель дне́сь ꙗ҆ви́сѧ , кра́сныи дв҃ыѧ
хра́мъ и҆ черто́гъ , прїе́млетъ ѡ҆дш҃евле́ныи черто́гъ бж҃їи , чⷭ҇тꙋю , и҆
непᲂро́чнꙋю , и҆ свѣтлѣ́йшꙋю всеѧ̀ тва́ри . ~Дв҃дъ пред̾начина́етъ
ликᲂва́нїе , и҆гра́етъ и҆ ликᲂствꙋ́етъ с̾ на́ми , и҆ цр҃цꙋ зᲂве́тъ тѧ
ᲂу҆кра́шенꙋ пречⷭ҇таѧ . пред̾стᲂѧ́щꙋ че́стнѡ въ цр҃кви цр҃ѧ и҆ бг҃а . ~И҆з̾
неѧ́ же престꙋпле́нїе прᲂизы́де дре́вле ро́дꙋ чл҃ческᲂмꙋ , и҆з̾ тᲂѧ̀
и҆справле́нїе и҆ нетлѣ́нїе грѧде́тъ . бцⷣа дне́сь привᲂди́ма въ до́мъ бж҃їи .
~И҆гра́ютъ а҆́нг҃льскаѧ во́инства , и҆ всѣ́хъ чл҃къ мно́жествᲂ . и҆
пред̾ лице́мъ пречⷭ҇таѧ пред̾текꙋ́тъ ти дне́сь , свѣщѝ нᲂсѧ́ще зᲂвꙋ́тъ
вели́чествїѧ твᲂѧ̀ в̾ дᲂмꙋ̀ бж҃їи .

=и҆́нъ , і҆рмо́съ . Д=а ᲂу҆тверди́тсѧ срⷣце мᲂѐ в̾ во́ли твᲂе́й хрⷭ҇тѐ
бж҃е , и҆́же над̾ вᲂда́ми нб҃ᲂ ᲂу҆тверже́и втᲂро́е , и҆ ѡ҆снᲂва́выи на вᲂда́хъ
зе́млю всемᲂгі́и . ~Тᲂржествꙋ́емъ празднᲂлю́бцы , и҆ сра́дꙋемсѧ дх҃ᲂмъ , вᲂ
ст҃ы́и пра́здникъ сᲂбира́ющесѧ дне́сь , дще́ре цр҃е́вы и҆ мт҃ри бг҃а на́шегѡ .
~І҆ѡаки́ме ра́дꙋйсѧ дне́сь , и҆ весели́сѧ а҆́ннᲂ дх҃ᲂмъ , рᲂжде́ннꙋю ва́ми
гдⷭ҇ви привᲂдѧ́ще , трилѣ́тствꙋющꙋ ꙗ҆́кѡ ю҆́ницꙋ чи́стꙋ всенепᲂро́чнꙋю . ~Бж҃їе
селе́нїе въ цр҃кᲂвь ст҃ꙋ́ю приво́дитсѧ бцⷣа марїа́мъ , пло́тїю
трилѣ́тствꙋющи . и҆ то́й свѣща́ми свѣ́тѧтъ дв҃ы пред̾текꙋ́ще . ~Бж҃їѧ а҆́гница
небла́зненаѧ , и҆ гᲂлꙋ́бица нескве́рнаѧ , бг҃ᲂвмѣсти́маѧ сѣ́нь , сла́вы
сщ҃е́нїе , вᲂ ѻ҆би́тели ст҃ѣ́й жи́ти и҆збра̀ . ~Трилѣ́тствꙋющи пло́тїю , и҆
мнᲂгᲂлѣ́тствꙋющи дх҃ᲂмъ , ши́ршаѧ нб҃съ , и҆ вы́шнихъ си́лъ превы́шши ,
да вᲂсхва́литсѧ пѣ́сньми бг҃ᲂневѣ́стнаѧ . ~Бцⷣы пра́зднꙋюще , въ незахᲂди́мыхъ
прᲂи҆схᲂжде́нїе , свѣщѝ нᲂсѧ́ще , разꙋ́мнѡ съ весе́лїемъ дне́сь , и҆ мы̀
с̾ дв҃ами к̾ цр҃кви прибли́жимсѧ . ~Сщ҃е́нницы бж҃їи ѡ҆блецы́тесѧ въ пра́вдꙋ
бл҃гᲂда́тїю . и҆ срѧ́щите свѣ́тлѡ , въ хо́ды даю́ще дще́ри цр҃вѣ и҆ бг҃а вᲂ
ст҃а́ѧ . =сла́ва , трⷪ҇ченъ . С=вѣ́тъ ѻ҆ц҃ъ , свѣ́тъ сн҃ъ є҆гѡ̀ , и҆ дх҃ъ свѣ́тъ
ᲂу҆тѣ́шительныи . ꙗ҆́кѡ ѿ сл҃нца бᲂ є҆ди́нᲂ трⷪ҇ца сїѧ́ющи , бжⷭ҇твенѡ
ѡ҆зарѧ́етъ , и҆ сᲂблюда́етъ дш҃а на́ша . =и҆ ны́нѣ . Т=ѧ̀ прᲂро́цы прᲂпᲂвѣ́даша
кᲂвче́гъ чⷭ҇таѧ сщ҃е́нныи . кади́льницꙋ златꙋ́ю , и҆ свѣ́щникъ и҆ трапе́зꙋ . и҆
мы̀ ꙗ҆́кѡ бг҃ᲂвмѣсти́мꙋю сѣ́нь вᲂспѣва́емъ тѧ .

=катава́сїѧ := ~Первᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , д҃ . Н=епᲂро́чнаѧ а҆́гница и҆ нескве́рныи черто́гъ ,
в̾ до́мъ бж҃їи бцⷣа мр҃їа́мъ с̾ весе́лїемъ вво́дитсѧ пресла́внѡ . ю҆́же
а҆́нг҃ли бж҃їи дарᲂнᲂсѧ́ще вѣ́рнѡ , и҆ всѝ вѣ́рнїи ᲂу҆бл҃жа́ютъ прⷭ҇нѡ . и҆
бл҃гᲂда́рственѡ пᲂю́тъ є҆́й непреста́ннᲂ велегла́снѡ , на́ша сла́ва и҆
спасе́нїе ты̀ є҆сѝ пренепᲂро́чнаѧ . =сла́ва , и҆ ны́нѣ , то́йже .=

=пѣ́снь , д҃ . і҆рмо́съ . Н=еи҆зслѣ́днᲂмꙋ бж҃їю сᲂвѣ́тꙋ , є҆́же ѿ дв҃ы
вᲂплᲂще́нїе тебѐ вы́шнѧгѡ , пррⷪ҇къ а҆вва́кꙋмъ дивѧ́сѧ вᲂпїѧ́ше , сла́ва
си́лѣ твᲂе́й гдⷭ҇и . ~Две́рь непрᲂхᲂди́мꙋю бж҃їи до́мъ прїе́млѧ дне́сь ,
ᲂу҆ста́ви всѐ слꙋже́нїе зако́ннᲂе . ꙗ҆́кѡ вᲂи́стинꙋ ꙗ҆ви́сѧ зᲂвы́и сꙋ́щимъ
и҆́же на землѝ и҆́стина . ~Гᲂра̀ ѡ҆сѣнѧ́емаѧ , ю҆́же прᲂви́дѣвъ дре́вле
а҆вва́кꙋмъ , прᲂпᲂвѣ́да внꙋ́трь вмѣсти́вшꙋсѧ въ незахᲂди́мыхъ хра́ма ,
дᲂбрᲂдѣ́тели прᲂцвѣ́тши , и҆ пᲂкрыва́етъ кᲂнцы̀ . ~Ви́дѣвши пресла́внаѧ всѧ̀
землѧ̀ стра́нныѧ же и҆ ди́вныѧ ве́щи , ка́кѡ дв҃аѧ ѿ а҆́нг҃ла пи́щꙋ
прїе́млющи , и҆ ѻ҆́бразы смᲂтре́нїѧ прїе́млетъ . ~Цр҃квь и҆ пᲂла́та и҆ нб҃ᲂ
ѡ҆дш҃евле́нᲂе ꙗ҆́вльшисѧ бг҃ᲂневѣ́стнаѧ цр҃е́ва , въ цр҃кᲂвь зако́ннꙋю
привᲂди́ма дне́сь , тᲂмꙋ̀ сᲂблюда́ема пречⷭ҇таѧ .

=и҆́нъ , і҆рмо́съ . Д=х҃ᲂмъ пред̾зрѧ̀ пррⷪ҇къ а҆вва́кꙋмъ , слᲂвесѐ
вᲂплᲂще́нїе прᲂпᲂвѣ́даше глаго́лѧ , внегда̀ прибли́жатсѧ лѣ́та пᲂзна́нъ
бꙋ́деши . внегда̀ прїи́детъ вре́мѧ ꙗ҆ви́шисѧ , сла́ва си́лѣ твᲂе́й гдⷭ҇и .
~Прᲂро́че і҆са́їе прᲂрцы̀ на́мъ , дв҃аѧ кто̀ є҆́сть и҆мꙋ́щаѧ во́ чревѣ ;
ѿ і҆ꙋ́дина ко́рене прᲂзѧ́бши , и҆ ро́ждьшисѧ ѿ дв҃да цр҃ѧ , сѣ́мене ст҃а́гѡ
пло́дъ бл҃гᲂсла́вныи . ~Начина́йте дв҃ы , и҆ вᲂспо́йте пѣ́сни , рꙋка́ма
держа́ще свѣщѝ , честно́е бцⷣы прᲂисхᲂжде́нїе хва́лѧще . и҆ ны́нѣ грѧдꙋ́ще
в̾ хра́мъ бж҃їи , кꙋ́пнѡ съ на́ми пра́зднꙋйте . ~І҆ѡаки́ме и҆ а҆́ннᲂ
весели́тесѧ нн҃ѣ , въ цр҃кᲂвь привᲂдѧ́ще гдⷭ҇ню , чⷭ҇тꙋю бж҃їю мт҃рь хрⷭ҇та̀
всѣ́хъ цр҃ѧ быва́емꙋ , ю҆́же ѿ ва́ю ро́ждьшꙋюсѧ , ꙗ҆́кѡ трилѣ́тнꙋю ю҆́ницꙋ .
~Ст҃а́ѧ ст҃ы́хъ сꙋ́щи чⷭ҇таѧ , въ хра́мъ ст҃ы́и вᲂзлюби́ла є҆сѝ всели́тисѧ , и҆
сᲂ а҆́нг҃лы дв҃ᲂ сᲂбесѣ́дᲂванїе ча́ющи пресла́внᲂе , съ нб҃сѐ хлѣ́бъ
прїе́млющи пита́тельнице живᲂта̀ . ~Ро́ждьшꙋюсѧ па́че наде́жи пречⷭ҇тꙋю дв҃ꙋ ,
бл҃гᲂче́стнѡ ѡ҆бѣща́хꙋсѧ бг҃ᲂви принестѝ . и҆ и҆спᲂлнѧ́ютъ даю́ще ꙗ҆́кѡ же́ртвꙋ
рᲂжде́ннꙋю ѿ нею̀ , і҆ѡаки́мъ дне́сь и҆ а҆́нна в̾ до́мъ бж҃їи . ~Прᲂзѧбѐ
же́злъ дре́вле а҆арѡ́нᲂвъ , прᲂѡ҆бразꙋ́ѧ чи́стаѧ бжⷭ҇твенᲂе ржⷭ҇тво̀ , ꙗ҆́кѡ
без̾ сѣ́мене за́чнеши , и҆ не разтлѣ́еши . и҆ пᲂ ржⷭ҇твѣ̀ дв҃ствꙋющи ꙗ҆ви́шисѧ ,
мла́да дᲂѧ́щи всѣ́хъ бг҃а . ~Дв҃ы дв҃ꙋ , и҆ мт҃ри мт҃рь . бл҃гᲂче́стнѡ
стецы́тесѧ пᲂчестѝ с̾ на́ми рᲂжде́ннꙋю , ꙗ҆́кѡ непᲂро́чнᲂе ѻ҆вча̀ . и҆
ро́ждьшꙋю ꙗ҆́кѡ бг҃а пло́дствꙋющꙋ , всѝ свѣ́тлѡ пра́зднꙋемъ . =сла́ва ,
тро́иченъ . Т=рⷪ҇цꙋ ли́цы є҆ди́ницꙋ ѻ҆́бразᲂмъ бл҃гᲂче́стнѡ сла́вимъ бг҃а
и҆́стинна . є҆го́же пᲂю́тъ а҆́нг҃льскаѧ и҆ а҆рха́нг҃льскаѧ чинᲂнача́лїѧ , ꙗ҆́кѡ
є҆стество́мъ влⷣкꙋ , и҆ чл҃цы вѣ́рнѡ пᲂкланѧ́емсѧ при́снѡ . =и҆ ны́нѣ . М=ᲂлѝ
непреста́ннѡ прест҃а́ѧ чи́стаѧ , є҆го́же пло́тїю рᲂдила̀ є҆сѝ сн҃а свᲂегѡ̀ и҆
бг҃а , ѿ мнᲂгᲂѡ҆бра́зныхъ сѣ́тей дїа́вᲂлихъ , и҆ ѿ всѣ́хъ и҆скꙋше́нїи
грѧдꙋ́щихъ , всѣ́хъ и҆зба́вити ра́бъ свᲂи́хъ .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бᲂ бракᲂнеи҆скꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Ѡ҆сщ҃е́нїе сла́внᲂе , и҆ сщ҃е́ннᲂе принᲂше́нїе дне́сь
пречⷭ҇таѧ дв҃ᲂ вᲂзлᲂжи́сѧ въ цр҃кᲂвь бж҃їю , всѣ́хъ цр҃е́ви и҆ бг҃ꙋ на́шемꙋ .
є҆ди́нᲂмꙋ в̾ жили́ще сᲂблюда́ема , ꙗ҆́кᲂже вѣ́сть са́мъ . ~Дᲂбро́тꙋ пречⷭ҇таѧ
дш҃и твᲂеѧ̀ зрѧ̀ нѣ́кᲂгда , вѣ́рᲂю заха́рїѧ вᲂзᲂпѝ , ты̀ є҆сѝ и҆збавле́нїе .
ты̀ є҆сѝ всѣ́хъ ра́дᲂсть . ты̀ є҆сѝ вᲂз̾дви́женїе на́ше . є҆ю́же невмѣсти́мыи
вмѣща́емь ꙗ҆влѧ́етсѧ . =ѽ= вы́ше ᲂу҆ма̀ чꙋде́съ твᲂи́хъ пречⷭ҇таѧ , стра́ннᲂе
твᲂѐ ржⷭ҇тво̀ сꙋ́ще . стра́ненъ ѻ҆́бразъ и҆́же вᲂзвраще́нїѧ твᲂегѡ̀ . стра́нна
и҆ пресла́вна твᲂѧ̀ бг҃ᲂневѣ́стᲂ всѧ̀ , и҆ челᲂвѣ́кѡмъ несказа́нна . ~Свѣ́щникъ
мнᲂгᲂсвѣ́тлыи сꙋ́щи бг҃ᲂневѣ́стнаѧ , дне́сь вᲂсїѧ́вши в̾ дᲂмꙋ̀ гдⷭ҇ни . и҆
ѡ҆зарѧ́еши на́съ честны́ми дарᲂва́нїи чⷭ҇таѧ , тебѐ ѡ҆дари́вшагᲂ бцⷣе
препѣ́таѧ .

=и҆́нъ , і҆рмо́съ . С=вѣ́тлыи на́мъ вᲂз̾сїѧ́й , свѣ́тъ приснᲂсꙋ́щныи ,
ᲂу҆́тренюющимъ ѡ҆ сꙋдьба́хъ запᲂвѣде́й твᲂи́хъ , влⷣкᲂ чл҃кᲂлю́бче хрⷭ҇тѐ бж҃е
на́шъ . ~Свѣ́тлѡ свѣщѝ нᲂсѧ́ще правᲂсла́внїи , всѝ стека́ющесѧ и҆ сла́вѧще
бг҃ᲂмт҃рь , ꙗ҆́кѡ гдⷭ҇ви дне́сь приво́дитсѧ , ꙗ҆́кѡ же́ртва бл҃гᲂпрїѧ́тна . ~Да
веселѧ́тсѧ пра́ѻ҆ц҃ы дне́сь влⷣчце . и҆ да ра́дꙋетсѧ ро́ждьшаѧ сᲂ ѻ҆ц҃е́мъ
твᲂи́мъ , ꙗ҆́кѡ пло́дъ и҆́хъ гдⷭ҇ви прино́ситсѧ . ~Мнᲂгᲂимени́тꙋю и҆ сла́внѣйшꙋ
непᲂро́чнꙋю ю҆́ницꙋ , ꙗ҆́кѡ пло́тїю ро́ждьшꙋю бжⷭ҇твенагѡ тельца̀ , всѝ
вᲂспᲂе́мъ вѣ́рнѡ пра́зднꙋюще . ~И҆́же невѣ́стнаѧ пᲂдписꙋ́ютсѧ бжⷭ҇твенаѧ
зна́менїѧ , па́че ᲂу҆ма̀ ржⷭ҇тва̀ твᲂегѡ̀ чⷭ҇таѧ дв҃ᲂ , дне́сь дх҃ᲂмъ ст҃ы́мъ
в̾ дᲂмꙋ̀ бж҃їи . ~Да ѿве́рзꙋтсѧ предъдве́рїѧ сла́вы бг҃а на́шегѡ ,
да прїе́млютъ неи҆скꙋ́снꙋю и҆́гꙋ хрⷭ҇то́вꙋ мт҃рь , ꙗ҆́кᲂже трилѣ́тствꙋющꙋ ,
мнᲂгᲂцѣ́ннꙋю ю҆́ницꙋ . =сла́ва , тро́иченъ . П=ребезнача́льнᲂе и҆ приснᲂсꙋ́щнᲂе
є҆ди́нᲂ бжⷭ҇тво̀ славᲂсло́вѧще пᲂклᲂни́мсѧ , тремѝ ли́цы є҆стество̀
нераздѣ́льнᲂе , и҆ сла́вᲂю є҆динᲂче́стнᲂ . =и҆ ны́нѣ . П=риста́нище ти́хᲂе ,
неѡ҆бᲂри́мꙋю стѧжа́хᲂмъ мᲂли́твꙋ твᲂю̀ въ напа́стехъ бг҃ᲂрᲂди́тельнице , всегда̀
и҆збавлѧ́еми бѣ́дъ и҆ скᲂрбе́й .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднествᲂ , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Всѧ́ческаѧ нᲂсѧ́и глаго́лᲂмъ , мᲂли́твы
пра́ведныхъ ᲂу҆слы́ша . тѣ́мже непло́днѣй разрѣшѝ бᲂлѣ́знь ꙗ҆́кѡ
бл҃гᲂꙋтро́бенъ , ра́дᲂсти вино́внꙋю си́мъ да́рꙋетъ . ~Сказа́ти хᲂтѧ̀ гдⷭ҇ь
ꙗ҆зы́кᲂмъ є҆гѡ̀ спасе́нїе , неи҆скꙋсᲂбра́чнꙋю нн҃ѣ ѿ челᲂвѣ́къ взѧ́тъ ,
примире́нїѧ зна́менїѧ и҆ ѡ҆бнᲂвле́нїѧ . ~Ꙗ҆́кѡ до́мъ сꙋ́щи бл҃гᲂда́ти ,
в̾ не́мъ же сᲂкро́вища лежа́тъ неи҆зрече́ннагѡ бж҃їѧ смᲂтре́нїѧ , пречⷭ҇таѧ
въ цр҃кви причасти́сѧ , нетлѣ́нныѧ пи́щи . ~Оу҆вѧзе́нїе тѧ црⷭ҇кᲂе , прїе́мши
цр҃кви бг҃ᲂневѣ́стнаѧ . и҆ прᲂсвѣща́шесѧ , и҆ пᲂстꙋпа́ше бо́льшими ,
пред̾рече́нныхъ зрѧ̀ на тебѣ̀ сбытїѐ .

=и҆́нъ , і҆рмо́съ . П=рᲂро́кꙋ і҆ѡ́нѣ пᲂдо́бѧсѧ вᲂпїю̀ , живо́тъ мо́й
бла́же , свᲂбᲂдѝ и҆з̾ тлѝ , и҆ спаси́ мѧ сп҃се ми́ра зᲂвꙋ́ща сла́ва тебѣ̀ .
~Пра́зднꙋемъ вѣ́рнїи пра́здникъ дх҃о́вныи , мт҃ре бж҃їѧ пᲂю́ще бл҃гᲂче́стнѡ .
є҆́сть бᲂ ст҃ѣ́йши беспло́тныхъ ᲂу҆мо́въ . ~Пѣ́сньми дх҃о́вными , вᲂсхва́лимъ
вѣ́рнїи мт҃рь свѣ́та , ꙗ҆́кѡ дне́сь на́мъ ꙗ҆ви́сѧ пред̾хᲂдѧ́щи въ цр҃кᲂвь
бж҃їю . ~Нескве́рнаѧ а҆́гница , чи́стаѧ гᲂлꙋ́бица , приведе́сѧ жи́ти в̾ до́мъ
бж҃їи . вхо́дитъ наслади́тисѧ бжⷭ҇твеныѧ бл҃гᲂда́ти . ~Въ цр҃кᲂвь зако́ннꙋю
вхо́ды сᲂверша́етъ цр҃кви бж҃їѧ , нбⷭ҇наѧ сѣ́нь . и҆з̾ неѧ́ же на́мъ сꙋ́щимъ вᲂ
тмѣ̀ свѣ́тъ вᲂсїѧ̀ . ~Младе́нствꙋющи пло́тїю , и҆ сᲂверше́на дш҃е́ю , ст҃ы́и
кїѡ́тъ в̾ до́мъ бж҃їи вхо́дитъ , вᲂспита́тисѧ бжⷭ҇твенᲂю бл҃гᲂда́тїю . =Ѿ=
всѣ́хъ и҆скꙋше́нїи , и҆ бѣ́дъ дш҃е́вныхъ свᲂбᲂдѝ на́съ , притека́ющихъ
к̾ тебѣ̀ всепѣ́таѧ , твᲂи́ми мᲂльба́ми мт҃и хрⷭ҇та̀ бг҃а . =сла́ва , трⷪ҇ченъ .
Ѻ҆=ц҃ъ и҆ сн҃ъ и҆ дх҃ъ пра́выи , трисᲂста́внаѧ . є҆ди́нице , и҆ нераздѣли́маѧ
трⷪ҇це , пᲂми́лꙋй пᲂклᲂнѧ́ющихсѧ , бжⷭ҇твенѣй держа́вѣ твᲂе́й . =и҆ ны́нѣ .
В=о́ чревѣ твᲂе́мъ вмѣще́нъ , невмѣсти́мыи всѧ́ческими , бг҃ᲂмт҃и бы́въ .
и҆з̾ тебѐ прᲂизы́де пречⷭ҇таѧ , сꙋгꙋ́бъ є҆стество́мъ бг҃ъ и҆ челᲂвѣ́къ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́вᲂ , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бᲂ непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , д҃ . П=речи́стаѧ цр҃кви сп҃сᲂва , мнᲂгᲂчестны́и черто́гъ
дв҃ца , сщ҃е́ннᲂе сᲂкро́вище сла́вы бж҃їѧ , дне́сь вво́дитсѧ въ до́мъ гдⷭ҇нь ,
бл҃гᲂда́ть сᲂввᲂдѧ́щи дх҃ᲂмъ бжⷭ҇твенымъ . ю҆́же пᲂю́тъ а҆́нг҃ли бж҃їи , та̀
є҆́сть сѣ́нь нбⷭ҇наѧ . =и҆́кᲂсъ . Н=еи҆зрече́нныхъ бж҃їихъ , и҆ бжⷭ҇твеныхъ
та́инъ , зрѧ̀ въ дв҃ѣй бл҃гᲂда́ть ꙗ҆влѧ́емꙋю , и҆спᲂлнѧ́емꙋ ꙗ҆́вственѡ ,
ра́дꙋюсѧ . и҆ ѻ҆́бразъ разꙋмѣ́ти недᲂꙋмѣ́юсѧ , стра́нныи и҆ неи҆зрече́нныи ,
ка́кѡ и҆збра́ннаѧ чⷭ҇таѧ , є҆ди́на ꙗ҆ви́сѧ па́че всеѧ̀ тва́ри ви́димыѧ и҆
разꙋмѣва́емыѧ . тѣ́мже вᲂсхвали́ти хᲂщꙋ̀ сїю̀ , ᲂу҆дивлѧ́юсѧ ѕѣлѡ̀ ,
ᲂу҆мо́мъ же и҆ сло́вᲂмъ . ѡ҆ба́че дерза́ю и҆ прᲂпᲂвѣ́даю и҆ велича́ю , та̀
є҆́сть сѣ́нь нбⷭ҇наѧ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ є҆сѝ . ~Сѐ дне́сь вᲂсїѧ̀ кᲂнце́мъ
весна̀ ра́дᲂстнаѧ , прᲂсвѣща́ѧ на́ша дш҃а и҆ пᲂмышле́нїѧ , и҆ ᲂу҆́мъ
бл҃гᲂда́тїю , тᲂржество̀ бцⷣы дне́сь та́йнѡ спра́зднᲂвати . ~Да́ры да но́сѧтъ
дне́сь всѧ́ческаѧ цр҃це и҆ мт҃ри бж҃їи , нб҃ᲂ и҆ землѧ̀ , и҆ а҆́нг҃льстїи
чи́нᲂве , и҆ землены́хъ мно́жествᲂ . и҆ да вᲂпїю́тъ въ цр҃кви , пред̾грѧде́тъ
ра́дᲂсть и҆ и҆збавле́нїе . ~Писа́нїе ми́мѡ течѐ , и҆ и҆счезѐ зако́нъ ꙗ҆́кᲂже
сѣ́нь , и҆ бл҃гᲂда́тныѧ зарѝ вᲂсїѧ́ша , в̾ цр҃кᲂвь бж҃їю вше́дши тебѐ дв҃ᲂ
мт҃и чⷭ҇таѧ , в̾ не́й бл҃гᲂслᲂве́наѧ . ~Пᲂвинꙋ́сѧ ржⷭ҇твꙋ̀ твᲂемꙋ̀ пречⷭ҇таѧ ,
ꙗ҆́кѡ твᲂрцꙋ̀ и҆ бг҃ꙋ , нб҃ᲂ и҆ землѧ̀ и҆ преиспо́днѧѧ . и҆ всѧ́къ ꙗ҆зы́къ
землены́хъ и҆спᲂвѣ́даетъ , ꙗ҆́кѡ гдⷭ҇ь ꙗ҆ви́сѧ сп҃съ дш҃а́мъ на́шимъ .

=и҆́нъ , і҆рмо́съ . П=е́щь сп҃се ѡ҆рᲂша́шесѧ , ѻ҆́трᲂцы же мꙋ́жески вᲂспѣва́хꙋ
гл҃юще , блгⷭ҇ве́нъ бг҃ъ ѻ҆ц҃ъ на́шихъ . ~Ликᲂствꙋ́емъ празднᲂлю́бцы дне́сь , и҆
вᲂспᲂе́мъ чи́стꙋю влⷣчцꙋ . и҆ і҆ѡаки́ма и҆ а҆́ннꙋ дᲂсто́йнѡ чтꙋ́ще .
~Прᲂро́чествꙋѧи гл҃ѧ дх҃ᲂмъ , приведꙋ́тсѧ дв҃ы въ слѣ́дъ тебѐ , приведꙋ́тсѧ
в̾ цр҃кᲂвь цр҃цѣ мт҃ри . ~Ра́дᲂвахꙋсѧ а҆́нг҃льстїи чи́нᲂве , веселѧ́хꙋсѧ
пра́ведныхъ дс҃и , ꙗ҆́кѡ бж҃їѧ мт҃и вᲂ ст҃а́ѧ привᲂди́ма бѣ̀ . ~Прїе́млющи
пи́щꙋ нбⷭ҇нꙋю , преспѣва́ше мꙋ́дрᲂстїю и҆ дх҃ᲂмъ . бы́вши мт҃и по́ плᲂти
хрⷭ҇та̀ бг҃а . =И҆= тѣ́лᲂмъ и҆ дх҃ᲂмъ ра́дꙋющисѧ , пребыва́ше мр҃і́ѧ
непᲂро́чнаѧ , в̾ цр҃кви бж҃їи , ꙗ҆́кѡ сᲂсꙋ́дъ сщ҃е́нныи . =сла́ва , тро́иченъ .
П=рᲂсла́вимъ трⷪ҇цꙋ нераздѣли́мꙋю . вᲂспᲂе́мъ є҆ди́нᲂ бжⷭ҇тво̀ , сᲂ ѻ҆ц҃е́мъ
сло́вᲂ , и҆ дх҃ъ сᲂ є҆сте́ственыи . =и҆ ны́нѣ . М=ᲂлѝ є҆го́же рᲂдѝ гдⷭ҇а ,
ꙗ҆́кѡ бл҃гᲂꙋтро́бна є҆стество́мъ сꙋ́ща бг҃ᲂрᲂди́тельнице , спастѝ дш҃а пᲂю́щихъ
тѧ̀ .

=катава́сїѧ : Ѻ҆́=трᲂцы вᲂ бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . нᲂ пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ .

=пѣ́снь , и҃ . і҆рмо́съ . С=лы́ши ѻ҆трᲂкᲂви́це дв҃це чⷭ҇таѧ , да рече́тъ
ᲂу҆́бѡ гаврїи́лъ , сᲂвѣ́тъ вы́шнѧгѡ дре́вле и҆́стинныи . бꙋ́ди на прїѧ́тїе
гᲂто́ва бг҃ꙋ , тᲂбо́ю бᲂ невмѣсти́мыи съ чл҃ки пᲂживе́тъ . тѣ́мъ и҆ ра́дꙋѧсѧ
вᲂпїю̀ , да бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀
во́ вѣки . ~Пречⷭ҇тꙋю цр҃кᲂвь въ до́мъ бж҃їи , привᲂдѧ́щи а҆́нна дре́вле , и҆
вᲂпїю́щи с̾ вѣ́рᲂю речѐ кᲂ сщ҃е́нникꙋ . ча́дᲂ ѿ́ бг҃а да́нᲂе мнѣ̀ , прїе́мъ
нн҃ѣ введѝ в̾ цр҃кᲂвь зижди́телѧ свᲂегѡ̀ , и҆ ра́дꙋѧсѧ по́й є҆мꙋ̀ , блгⷭ҇ви́те
всѧ̀ дѣ́ла гдⷭ҇нѧ гдⷭ҇а и҆ превᲂзнᲂси́те є҆гѡ̀ во́ вѣки . ~Речѐ ви́дѣвъ кᲂ
а҆́ннѣ дре́вле дх҃ᲂмъ заха́рїѧ , живᲂтꙋ̀ мт҃рь вво́диши и҆́стиннꙋю , ю҆́же
свѣ́тлѡ прᲂро́цы бж҃їи бцⷣꙋ прᲂпᲂвѣ́даша , и҆ ка́кѡ цр҃кᲂвь вмѣсти́тъ ю҆̀ ;
тѣ́мже чꙋде́снѡ вᲂпїю̀ , блгⷭ҇ви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те
є҆гѡ̀ во́ вѣки . ~Раба̀ бж҃їѧ бы́хъ а҆́зъ , ѿвѣща̀ а҆́нна є҆мꙋ̀ , призыва́ющи
сегѡ̀ вѣ́рᲂю и҆ мл҃твᲂю , прїѧ́ти мᲂеѧ̀ бᲂлѣ́зни пло́дъ . пᲂ прїѧ́тїю же
рᲂжде́ннꙋю привестѝ да́вшемꙋ ю҆̀ . сегѡ̀ ра́ди зᲂвꙋ̀ є҆мꙋ̀ , блгⷭ҇ви́те всѧ̀
дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀ во́ вѣки . ~Зако́ннᲂ вᲂи́стинꙋ дѣ́лᲂ
є҆́сть , сщ҃е́нникъ речѐ є҆́й . стра́ннꙋ же всѧ́ческꙋю ве́щь разꙋмѣ́ю , зрѧ̀
привᲂди́мꙋю въ до́мъ бж҃їи , пресла́внѡ превᲂсхᲂдѧ́щꙋ ст҃а́ѧ бл҃гᲂда́тїю .
тѣ́мже и҆ ра́дꙋѧсѧ вᲂпїю̀ , блгⷭ҇ви́те всѧ̀ дѣ́ла гдⷭ҇нѧ гдⷭ҇а , и҆
превᲂзнᲂси́те є҆гѡ̀ во́ вѣки . ~Вᲂзмᲂга́ю речѐ а҆́нна є҆мꙋ̀ , внꙋша́ющи ꙗ҆́же
глаго́леши . разꙋмѣ́хъ бᲂ сїѧ̀ дх҃ᲂмъ бж҃їимъ , и҆ ꙗ҆́снѡ ꙗ҆́же ѡ҆ дв҃ѣ
прᲂпᲂвѣ́да . прїе́мли ᲂу҆́бѡ пречⷭ҇тꙋю въ цр҃кᲂвь сᲂзда́телѧ свᲂегѡ̀ . и҆
ра́дꙋѧсѧ зᲂвѝ є҆мꙋ̀ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те
є҆гѡ̀ во́ вѣки . ~Свѣтᲂно́сна на́мъ вже́гшисѧ свѣща̀ , вᲂзᲂпѝ сщ҃е́нникъ ,
ра́дᲂсть вели́кꙋ свѣтѧ́щи во́ храмѣ . дꙋ́ши прᲂро́ческїѧ сра́дꙋйтесѧ мнѣ̀ ,
ꙗ҆́кѡ пресла́внаѧ зрѧ́ще сᲂверша́ема в̾ дᲂмꙋ̀ бж҃їи . и҆ вᲂзᲂпі́йте прⷭ҇нѡ ,
блгⷭ҇ви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀ во́ вѣки .

=и҆́нъ , і҆рмо́съ . Є҆=го́же ᲂу҆жаса́ютсѧ а҆́нг҃ли , и҆ всѧ̀ во́инства , ꙗ҆́кѡ
твᲂрца̀ и҆ гдⷭ҇а . по́йте сщ҃е́ннїи , прᲂсла́вите ѻ҆́трᲂцы . бл҃гᲂслᲂви́те
лю́дїе , и҆ превᲂзнᲂси́те вᲂ всѧ̀ вѣ́ки . ~Весели́тсѧ дне́сь свѣ́тлѡ
і҆ѡаки́мъ , и҆ а҆́нна непᲂро́чнаѧ гдⷭ҇ви бг҃ꙋ прино́ситъ же́ртвꙋ , да́ннꙋю є҆́й
ѿ ѻ҆бѣща́нїѧ ст҃ꙋ́ю дще́рь . ~Хва́литсѧ ст҃ы́и дв҃дъ , и҆ і҆єссе́й , и҆ і҆ꙋ́да
чте́тсѧ , и҆з̾ ко́рене бᲂ и҆́хъ и҆зрастѐ сѣ́мѧ , дв҃аѧ чⷭ҇таѧ . и҆з̾ неѧ́ же
рᲂди́сѧ бг҃ъ превѣ́чныи . ~Мр҃і́ѧ пречⷭ҇таѧ , и҆ ѡ҆дш҃евле́ныи хра́мъ ,
приво́дитсѧ дне́сь въ до́мъ бж҃їи . и҆ прїе́млетъ сїю̀ заха́рїѧ рꙋка́ма ,
ꙗ҆́кѡ сщ҃е́ннᲂе сᲂкро́вище гдⷭ҇не . ~Ꙗ҆́кѡ две́рь спасе́нꙋю , и҆ го́рꙋ
мы́сленꙋю , ꙗ҆́кѡ лѣ́ствицꙋ ѡ҆дш҃евле́нꙋю . пᲂчте́мъ вѣ́рнїи вᲂи́стинꙋ , дв҃ꙋю
и҆ мт҃рь бж҃їю , бл҃гᲂслᲂве́нꙋю рꙋка́ма сщ҃е́нныхъ . ~Прᲂро́цы и҆ а҆пⷭ҇ли и҆
мч҃нцы хрⷭ҇то́вы , а҆́нг҃льстїи чи́нᲂве , и҆ всѝ земленᲂро́днїи , пᲂчте́мъ
пѣ́сньми дв҃ꙋ чⷭ҇тꙋю , ꙗ҆́кѡ бл҃гᲂслᲂве́нꙋю мт҃рь вы́шнѧгѡ . =блгⷭ҇ви́мъ ѻ҆ц҃а
и҆ сн҃а и҆ ст҃а́гѡ дх҃а гдⷭ҇а . трⷪ҇ченъ . Д=а пᲂе́тсѧ трист҃ы́и ѻ҆ц҃ъ и҆ сн҃ъ
и҆ дх҃ъ ст҃ы́и , нераздѣли́мᲂе є҆ди́нствᲂ . є҆ди́нᲂ бжⷭ҇тво̀ , держа́щее
дла́нїю всю̀ тва́рь , вᲂ всѧ̀ вѣ́ки . =и҆ ны́нѣ . Б=ез̾нача́льныи начина́етсѧ ,
сло́вᲂ пло́тїю рᲂди́всѧ ꙗ҆́кᲂже и҆зво́ли бг҃ъ и҆ чл҃къ , ѿ ѻ҆трᲂкᲂви́цы дв҃ыѧ .
ѡ҆бнᲂвлѧ́ѧ на́съ пре́жде па́дшихъ , кᲂне́чнымъ бл҃гᲂꙋтро́бїемъ .

=катава́сїѧ : Х=ва́лимъ бл҃гᲂслᲂви́мъ кланѧ́емсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́дᲂ преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бᲂ прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки .

~На ѳ҃ й пѣ́сни , чⷭ҇тнѣ́йшꙋ непᲂе́мъ . нᲂ пᲂе́мъ припѣ́вы пра́здникꙋ :=
В=елича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма .= и҆ пᲂсе́мъ і҆рмо́съ : Ꙗ҆́=кѡ ѡ҆ дш҃е́внѣмъ бж҃їи кїѡ́тѣ .=
та́же , в=тᲂры́и ли́къ пᲂе́тъ то́йже припѣ́въ пра́здникꙋ , и҆ і҆рмо́съ
то́йже .= и҆ =на кі́иждᲂ , трᲂпа́рь . пᲂю́тъ то́йже припѣ́въ пра́здникꙋ ,
ше́стїю , на ѻ҆́ба ли́ка .= та́же , п=е́рвыи ли́къ пᲂе́тъ втᲂра́гѡ кано́на ,
припѣ́въ пра́здникꙋ := А҆́=нг҃ли введе́нїе пречⷭ҇тыѧ зрѧ́ще . ᲂу҆диви́шасѧ ,
ка́кѡ дв҃аѧ вхо́дитъ вᲂ ст҃а́ѧ ст҃ы́хъ .= и҆ пᲂсе́мъ і҆рмо́съ : С=вѣтᲂно́сныи
ѻ҆́блакъ .= и҆ =втᲂры́и ли́къ пᲂе́тъ то́йже припѣ́въ пра́здникꙋ , и҆ і҆рмо́съ
то́йже .= и҆ =на кі́иждᲂ , трᲂпа́рь . пᲂю́тъ то́йже припѣ́въ , ше́стїю .

=пѣ́снь , ѳ҃ . і҆рмо́съ . Ꙗ҆́=кѡ ѡ҆ дш҃е́внѣмъ бж҃їи кїѡ́тѣ , да неко́снетсѧ
ника́кᲂже рꙋка̀ невѣ́рныхъ . ᲂу҆ста́ же вѣ́рныхъ бцⷣѣ немо́лчнѡ , гла́съ
а҆́нг҃лѡвъ вᲂспѣва́ютъ , ра́дᲂстїю вᲂпїю́ще , ра́дꙋйсѧ ѡ҆бра́дᲂваннаѧ гдⷭ҇ь
с̾ тᲂбо́ю .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Ꙗ҆́кѡ пресвѣ́тлꙋю бцⷣе чⷭ҇таѧ , дш҃и чистᲂты̀ и҆мꙋ́щи дᲂбро́тꙋ ,
бл҃гᲂда́тїю бж҃їею и҆спᲂлнѧ́ема съ нб҃сѐ , свѣ́тᲂмъ приснᲂсꙋ́щнымъ
прᲂсвѣща́еши всегда̀ , с̾ весе́лїемъ вᲂпїю́щихъ . вᲂи́стинꙋ вы́шши всѣ́хъ
є҆сѝ дв҃ᲂ чⷭ҇таѧ .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Прелѣта́етъ бцⷣе чⷭ҇таѧ , чꙋ́дᲂ твᲂѐ си́лᲂю слᲂве́съ . тѣ́лᲂ бᲂ
в̾ тебѐ разꙋмѣ́ю па́че сло́ва , тече́нїѧ грѣхо́внагᲂ непрїѧ́тнᲂ . тѣ́мже
бл҃гᲂда́рственѡ вᲂпїю́ ти , вᲂи́стинꙋ бо́льши всѣ́хъ є҆сѝ дв҃ᲂ чи́стаѧ .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Пресла́внѡ прᲂѡбразᲂва́ше чⷭ҇таѧ зако́на тѧ̀ сѣ́нь , и҆
бжⷭ҇твенаѧ рꙋ́чка , ди́вныи кᲂвче́гъ , и҆ катапета́зма и҆ же́злъ . цр҃кᲂвь
неразрꙋши́мꙋ , и҆ две́рь бж҃їю , тѣ́мже наꙋча́ютъ тебѣ̀ зва́ти , вᲂи́стинꙋ
вы́шши всѣ́хъ є҆сѝ дв҃ᲂ чⷭ҇таѧ .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Пᲂѧ̀ тебѣ̀ прᲂвᲂзглаша́ше дв҃дъ , дще́рь тѧ гл҃ѧ цр҃е́вꙋ .
красᲂто́ю дᲂбрᲂдѣ́телей , ѡ҆деснꙋ́ю пред̾стᲂѧ́щꙋ ви́дѣвъ тѧ̀ бг҃а
преиспещре́нꙋ . тѣ́мже прᲂро́чествꙋѧ вᲂпїѧ́ше , вᲂи́стинꙋ бо́льши всѣ́хъ є҆сѝ
дв҃ᲂ чи́стаѧ .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Бг҃ᲂпрїѧ́тнꙋ пред̾зрѧ̀ сᲂло́мѡнъ , прᲂпᲂвѣ́да тѧ̀ ѻ҆́дръ
цр҃е́въ . живы́и и҆сто́чникъ запечатлѣ́нъ бцⷣе . и҆з̾ него́ же немꙋ́тнаѧ на́мъ
прᲂизы́де вᲂда̀ , вѣ́рᲂю вᲂпїю́щимъ . вᲂи́стинꙋ вы́шши є҆сѝ всѣ́хъ дв҃ᲂ
чи́стаѧ .

~Велича́й дш҃е мᲂѧ̀ , приведе́нꙋю в̾ цр҃квь гдⷭ҇ню , и҆ блгⷭ҇ве́нꙋю рꙋка́ма
і҆єре́ѡвыма . ~Пᲂдае́ши дарᲂва́ней твᲂи́хъ , тишинꙋ̀ бцⷣе дш҃а́мъ на́шимъ ,
тᲂча́щи живо́тъ тебѐ чтꙋ́щимъ по́ дᲂлгꙋ . ты̀ застꙋпа́еши , и҆ спаса́еши , и҆
пᲂкрыва́еши , и҆ сᲂблюда́еши вᲂпи́ти ти , ра́дꙋйсѧ спасе́нїю вина̀ ро́дꙋ
на́шемꙋ .

=и҆́нъ , і҆рмо́съ . С=вѣтᲂно́сныи ѻ҆́блакъ , во́нь же всѣ́хъ влⷣка , ꙗ҆́кѡ
до́ждь с̾ нб҃сѐ на рꙋно̀ сни́де , и҆ вᲂплᲂти́сѧ на́съ ра́ди , бы́въ ᲂу҆́бѡ
чл҃къ без̾нача́ленъ . велича́емъ всѝ ꙗ҆́кѡ мт҃рь бг҃а на́шегѡ чи́стꙋ .

~А҆́нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ дв҃аѧ вхо́дитъ вᲂ
ст҃а́ѧ ст҃ы́хъ .= И҆=з̾ пра́ведникꙋ прᲂизы́де , і҆ѡаки́ма и҆ а҆́нны ,
ѡ҆бѣща́нїѧ пло́дъ бг҃ᲂѻ҆трᲂкᲂви́цы мр҃і́и . и҆ ꙗ҆́кѡ кади́лᲂ кра́снᲂе ,
пло́тїю младе́нствꙋющи , приво́дитсѧ вᲂ ст҃и́лище ст҃о́е . ꙗ҆́кѡ ст҃а́ѧ вᲂ
ст҃ы́хъ жи́ти . ~Младе́нствꙋющꙋ є҆стество́мъ , и҆ па́че є҆стества̀ ꙗ҆́вльшꙋсѧ
мт҃рь бж҃їю , вᲂсхва́лимъ пѣ́сньми . в̾ цр҃кᲂвь бᲂ зако́ннꙋю гдⷭ҇ню дне́сь
вво́дитсѧ , въ вᲂню̀ бл҃гᲂꙋха́нїѧ , пра́ведникꙋ ꙗ҆́кѡ пло́дъ дх҃о́вныи .

~А҆́нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ дв҃аѧ вхо́дитъ вᲂ
ст҃а́ѧ ст҃ы́хъ .= С=ᲂ а҆́нг҃лѡмъ , ра́дꙋисѧ бцⷣѣ пᲂдо́бнѡ вᲂзᲂпїе́мъ вѣ́рнїи .
ра́дꙋйсѧ вседо́браѧ невѣ́стᲂ . ра́дꙋисѧ ѻ҆́блаче всесвѣ́тлыи . и҆з̾ него́ же
на́мъ вᲂсїѧ̀ гдⷭ҇ь , вᲂ тмѣ̀ невѣ́дѣнїѧ сѣдѧ́щимъ . ра́дꙋисѧ всѣ́мъ
ᲂу҆пᲂва́нїе . ~Ст҃ы́хъ ст҃а́ѧ бг҃ᲂмт҃и мр҃і́е , мл҃твами твᲂи́ми прⷭ҇нѡ
свᲂбᲂдѝ на́съ , ѿ сѣ́тей вра́жїихъ , и҆ всѧ́кихъ є҆ресе́й и҆ скᲂрбе́й ,
вѣ́рнѡ пᲂкланѧ́ющихсѧ ѻ҆́бразꙋ ст҃а́гѡ тѝ зра́ка .

~А҆́нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ дв҃аѧ вхо́дитъ вᲂ
ст҃а́ѧ ст҃ы́хъ .= П=ѣ́снь дᲂсто́йнꙋ бцⷣѣ всѧ̀ тва́рь сᲂ а҆́нг҃лѡмъ
гаврїи́лᲂмъ , зᲂве́тъ вᲂпїю́щи , ра́дꙋйсѧ мт҃и бж҃їѧ всенепᲂро́чнаѧ , є҆ю́же
и҆зба́вихᲂмсѧ пе́рвыѧ клѧ́твы , и҆ бы́вше нетлѣ́нїю ѻ҆́бщницы .

~А҆́нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ дв҃аѧ вхо́дитъ вᲂ
ст҃а́ѧ ст҃ы́хъ .= Х=ерꙋви́мъ пребо́льши , и҆ серафи́мъ вы́шши , и҆ ши́рши нб҃съ
ꙗ҆ви́сѧ дв҃ᲂ . ꙗ҆́кѡ невмѣсти́магѡ всѣ́ми , вᲂ ᲂу҆тро́бѣ вмѣсти́ла є҆сѝ бг҃а
на́шегѡ , и҆ ро́ждьши несказа́ннѡ . є҆го́же мᲂлѝ прилѣ́жнѡ ѡ҆ на́съ .
=трⷪ҇ченъ . В=елича́й дш҃е мᲂѧ̀ , трисᲂста́внагѡ , и҆ нераздѣ́льнагѡ бжⷭ҇тва̀
держа́вꙋ . ~Трисᲂста́внᲂе є҆стество̀ , и҆ нераздѣли́мꙋю сла́вꙋ , и҆́же
въ бжⷭ҇твѣ̀ є҆ди́нᲂмъ пᲂе́мꙋю непреста́ннѡ , на́ нб҃си и҆ на землѝ , трⷪ҇цꙋ
нераздѣли́мꙋю , прᲂсла́вимъ съ сн҃ᲂмъ ѻ҆ц҃а , и҆ дх҃ꙋ пᲂкланѧ́ющесѧ
бл҃гᲂче́стнѡ .

~А҆́нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ дв҃аѧ вхо́дитъ вᲂ
ст҃а́ѧ ст҃ы́хъ .= П=ᲂд̾ твᲂѐ бл҃гᲂꙋтро́бїе прибѣга́ющїѧ вѣ́рнѡ , и҆
пᲂкланѧ́ющїѧсѧ бл҃гᲂче́стнѡ сн҃ꙋ твᲂемꙋ̀ дв҃ᲂ бг҃ᲂрᲂди́тельнице , ꙗ҆́кѡ бг҃ꙋ и҆
гдⷭ҇ꙋ ми́рꙋ , мᲂли́сѧ ѿ тлѝ и҆ бѣ́дъ и҆зба́вити , и҆ всѧ́ческихъ и҆скꙋше́нїи .

=катава́сїѧ : В=елича́й дш҃е мᲂѧ̀ , приведе́нꙋю в̾ цр҃кᲂвь гдⷭ҇ню , и҆
блгⷭ҇ве́нꙋю рꙋка́ма і҆єре́ѡвыма . ~Та́инствᲂ стра́ннᲂ ви́жꙋ , и҆ пресла́внᲂ .
не́бᲂ сꙋ́щꙋ пеще́рꙋ , прⷭ҇то́лъ херꙋви́мскїи , дв҃цꙋ , ꙗ҆́сли , вмѣсти́лище ,
в̾ ни́хъ же вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще
велича́емъ .

=задᲂсто́йнѡ : А҆́=нг҃ли введе́нїе пречⷭ҇тыѧ зрѧ́ще . ᲂу҆диви́шасѧ , ка́кѡ
дв҃аѧ вхо́дитъ вᲂ ст҃а́ѧ ст҃ы́хъ .= Ꙗ҆́=кѡ ѡ҆ дш҃е́внѣмъ бж҃їи кїѡ́тѣ ,
да неко́снетсѧ ника́кᲂже рꙋка̀ невѣ́рныхъ . ᲂу҆ста́ же вѣ́рныхъ бцⷣѣ немо́лчнѡ ,
гла́съ а҆́нг҃лѡвъ вᲂспѣва́ютъ , ра́дᲂстїю вᲂпїю́ще , ра́дꙋйсѧ ѡ҆бра́дᲂваннаѧ
гдⷭ҇ь с̾ тᲂбо́ю . =пᲂкло́н̾ дᲂ землѝ .=

=свѣти́ленъ . Ю҆́=же дре́вле прᲂвᲂзвѣстѝ прᲂро́ческїи сᲂбо́ръ , рꙋ́чкꙋ , и҆
же́злъ , и҆ скрижа́ль , и҆ несѣко́мꙋю го́рꙋ , мр҃і́ю бг҃ᲂѻ҆трᲂкᲂви́цꙋ вѣ́рнѡ
вᲂсхва́лимъ . дне́сь бᲂ вво́дитсѧ вᲂ ст҃а́ѧ ст҃ы́хъ , вᲂспита́тисѧ гдⷭ҇ви .
=гⷤ .=

Н=а хвали́тѣхъ , стⷯры . гла́съ , а҃ . поⷣ . н=бⷭ҇нымъ чино́мъ .=
С=вѣщено́сицы дв҃ы ,꙳ при́снѡ дв҃ꙋю свѣ́тлѡ прᲂвᲂжда́юще ,꙳ прᲂро́чествꙋютъ
вᲂи́стинꙋ дх҃ᲂмъ бꙋ́дꙋщее .꙳ хра́мъ бᲂ бж҃їи бцⷣа сꙋ́щи ,꙳ в̾ цр҃кᲂвь сᲂ
сла́вᲂю дв҃ьственᲂю ,꙳ младе́нствꙋющи вво́дитсѧ . =двⷤа .= ~Ѡ҆бѣща́нїѧ ст҃а́гѡ
пло́дъ сла́вныи ,꙳ бцⷣа вᲂи́стинꙋ ꙗ҆ви́сѧ ми́рᲂви ,꙳ ꙗ҆́кѡ всѣ́хъ вы́шшаѧ .꙳
ꙗ҆́же бл҃гᲂче́стнѡ привᲂди́ма въ цр҃кᲂвь бж҃їю ,꙳ мᲂли́твꙋ ро́ждьшихъ
и҆спᲂлнѧ́ющи ,꙳ сᲂблюда́ема бжⷭ҇твенымъ дх҃ᲂмъ . ~Нбⷭ҇нымъ вᲂспитѣ́на дв҃ᲂ
хлѣ́бᲂмъ ,꙳ въ цр҃кви гдⷭ҇ни вѣ́рнѡ ,꙳ пᲂрᲂдѝ ми́рᲂви живᲂта̀ хлѣ́бъ сло́вᲂ .꙳
ꙗ҆́кѡ хра́мъ и҆збра́нныи и҆ пренепᲂро́чныи ,꙳ пред̾ѡ҆брꙋчи́сѧ дх҃ᲂмъ та́йнѡ ,꙳
ѡ҆брꙋчена̀ бг҃ꙋ и҆ ѻ҆ц҃ꙋ . =сла́ва , и҆ ны́нѣ . гла́съ , в҃ . Д=не́сь в̾ цр҃кᲂвь
вво́дитсѧ всенепᲂро́чнаѧ дв҃аѧ , вᲂ ѻ҆би́телище всѣ́хъ цр҃ѧ и҆ бг҃а , и҆ всеѧ̀
жи́зни на́шеѧ пита́телѧ . дне́сь честнѣ́йша ст҃ы́нѧ , ꙗ҆́кѡ трилѣ́тствꙋющаѧ
ю҆́ница , вᲂ ст҃а́ѧ ст҃ы́хъ вво́дитсѧ . то́й вᲂзᲂпїе́мъ ꙗ҆́кѡ а҆́нг҃лъ ,
ра́дꙋйсѧ є҆ди́на в̾ жена́хъ бл҃гᲂслᲂве́наѧ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , на и҃ . ѿ а҃ гѡ кано́на , пѣ́снь г҃ ѧ , и҆
в҃ гѡ , пѣ́снь ѕ҃ ѧ .

П=ᲂ вхо́дѣ : т=рᲂпа́рь , пра́здникꙋ . сла́ва , и҆ ны́нѣ . кᲂнда́къ ,
пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ ны́нѣ блажа́тъ мѧ всѝ ро́ди . =а҆пⷭ҇лъ , к=ъ є҆вре́ѡмъ .
заⷱ҇ , т҃к . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ .
=сти́хъ . п=риведꙋ́тсѧ цр҃ю дв҃ы в̾ слѣ́дъ є҆ѧ̀ , бли́жнѧѧ є҆ѧ̀ приведꙋ́тсѧ
тебѣ̀ . =є҆ѵⷢ҇а́лїе , ѿ= лꙋкѝ . заⷱ҇ , н҃д . =прича́стенъ , ч=а́шꙋ спасе́нїѧ
прїимꙋ̀ , и҆ и҆́мѧ гдⷭ҇не призᲂвꙋ̀ .

