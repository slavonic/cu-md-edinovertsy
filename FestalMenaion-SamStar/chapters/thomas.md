=НЕДѢ́ЛѦ В҃ ПО ПА́СЦѢ Ѡ҆ ѲѠМѢ̀=

В=ъ сꙋбѡ́тꙋ , ѳѡминꙋ̀ , ве́черъ , б=л҃гᲂслᲂви́вшꙋ і҆єре́ю , и҆ мы̀ гл҃емъ ,
хрⷭ҇то́съ вᲂскр҃се , гⷤ . и҆ трⷭ҇то́е , и҆ пᲂ ѻ҆́ч҃е на́шъ . гдⷭ҇и пᲂми́лꙋй ,
в҃і . сла́ва , и҆ нн҃ѣ . прїиди́те пᲂклᲂни́мсѧ , гⷤ . та́же , ѱало́мъ ,
бл҃гᲂслᲂвѝ дш҃е мᲂѧ̀ гдⷭ҇а .

Н=а ма́лѣй вече́рни , на гдⷭ҇и вᲂзва́хъ , пᲂе́мъ , стихѣ́ры на д҃ . гла́съ ,
а҃ . поⷣ . н=бⷭ҇нымъ чино́мъ . ~Терпи́тъ хрⷭ҇то́съ , чл҃кᲂлю́бнѣ ѻ҆сѧза́нїе ,꙳
ꙗ҆́кᲂже и҆ распѧ́тїе пре́же сегѡ̀ ,꙳ и҆ непра́веднᲂ ѡ҆сꙋжде́нїе ,꙳ и҆ и҆́з̾
грᲂба тридне́внѡ вᲂскр҃съ ,꙳ печа́ти є҆гѡ̀ неразрꙋшѝ .꙳ и҆ две́ремъ
затвᲂре́нымъ , ᲂу҆ченикѡ́мъ пред̾ста́въ , ꙗ҆́кѡ всеси́ленъ . =двⷤа . Ѽ =ѳѡмино̀
невѣ́рїе ,꙳ ми́рꙋ спасе́нїе ,꙳ бг҃ᲂчл҃ка сло́ва ,꙳ є҆́же и҆з̾ а҆́дскихъ
сᲂкро́вищь вᲂста́нїе ᲂу҆вѣрѧ́етъ ,꙳ ꙗ҆́звы рꙋ́къ и҆ но́гъ де́рзᲂстнѡ
ѡ҆сѧза́въ ,꙳ к̾ вѣ́рѣ ми́рᲂви десни́цею любᲂпы́тнᲂю . ~Со́бранымъ стра́ха
ра́ди ,꙳ и҆́же ѿ́ страсти твᲂеѧ̀ а҆пⷭ҇лѡмъ сло́ве ,꙳ и҆ две́ремъ затвᲂре́нымъ ,꙳
внеза́пꙋ вни́де пᲂсредѝ и҆́хъ , ми́ръ да́рꙋѧ .꙳ и҆ ѳѡма̀ рꙋ́кꙋ прᲂсте́ръ
прикᲂснꙋ́тисѧ ,꙳ чⷭ҇тны́хъ ре́бръ твᲂи́хъ ꙗ҆́звамъ .

=сла́ва , и҆ ны́нѣ . гла́съ , в҃ . П=ᲂ вᲂста́нїи твᲂе́мъ гдⷭ҇и , со́бранымъ
ᲂу҆ченикѡ́мъ твᲂи́мъ . и҆ две́ремъ затвᲂре́нымъ , пᲂсредѣ̀ ста́лъ є҆сѝ ми́ръ
даѧ̀ и҆́мъ , вѣ́рᲂвавъ же и҆ ѳѡма̀ , видѣ́нїемъ рꙋ́кꙋ и҆ ре́бръ твᲂи́хъ , гдⷭ҇а
и҆ бг҃а тебѐ и҆спᲂвѣ́да , спаса́ющагᲂ , любо́вїю вѣ́рꙋющихъ в̾ тѧ̀
чл҃кᲂлю́бче .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆в̾фра́ѳᲂвъ .
~Оу҆стна́ми чи́стыми ꙳ по́йте сᲂ а҆́нг҃лы ꙳ челᲂвѣ́цы ,꙳ вᲂскрⷭ҇шагᲂ и҆́з̾
грᲂба тридне́внᲂ ,꙳ и҆ ми́ра вᲂздви́гшагᲂ .

=сти́хъ : пᲂхвалѝ і҆єрⷭ҇ли́ме гдⷭ҇а ,꙳ хвалѝ бг҃а твᲂегѡ̀ сїѡ́не .
Ꙗ҆=ви́лсѧ є҆сѝ сщ҃е́ннымъ свᲂи́мъ ꙳ сп҃се ᲂу҆ченикѡ́мъ ,꙳ две́ремъ
затвᲂре́нымъ .꙳ тѣ́хъ ра́ди ѡ҆бнᲂвлѧ́ѧ на́мъ ,꙳ бжⷭ҇твеныи тво́й дх҃ъ .

=сти́хъ : ꙗ҆́кѡ ᲂу҆крѣпѝ вереѝ вра́тъ твᲂи́хъ ,꙳ и҆ бл҃гᲂслᲂвѝ сн҃ы твᲂѧ̀
в̾ тебѣ̀ . Н=н҃ѣ тѧ всецр҃ю ,꙳ ви́дѣвше не ѻ҆чи́ма ,꙳ нᲂ серде́чнᲂю любо́вїю ,꙳
бг҃а вѣ́рꙋюще ,꙳ в̾ пѣ́нїихъ велича́емъ .

=сла́ва , и҆ ны́нѣ . гла́съ , то́йже . Д=ае́ши ѽ и҆зба́вителю ,꙳ ми́ръ
лю́демъ свᲂи́мъ ,꙳ и҆ дᲂлгѡ́въ разрѣше́нїе ,꙳ мл҃твами всечⷭ҇тыѧ ,꙳ и҆ є҆ди́ныѧ
бг҃ᲂрᲂди́тельницы .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ .

=трᲂпа́рь . гла́съ , з҃ . З=на́менанꙋ гро́бꙋ , живо́тъ ѿ́ грᲂба вᲂсїѧ́лъ
є҆сѝ хрⷭ҇тѐ бж҃е . и҆ две́ремъ затвᲂре́нымъ ᲂу҆ченикѡ́мъ пред̾ста̀ , и҆́же
всѣ́хъ вᲂскрⷭ҇нїе , дх҃ъ пра́выи , тѣ́ми ѡ҆бнᲂвлѧ́ѧ на́съ , пᲂ вели́цѣй
твᲂе́й млⷭ҇ти .

=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , каѳи́сма , бл҃же́нъ мꙋ́жь , всѧ̀ . на гдⷭ҇и вᲂзва́хъ
пᲂста́вимъ , стихо́въ , і҃ . стихѣ́ры , самᲂгла́сны , гла́съ , а҃ . П=о́ днехъ
ѻ҆сми́хъ вᲂста́нїѧ твᲂегѡ̀ гдⷭ҇и , ꙗ҆ви́лсѧ є҆сѝ ᲂу҆ченикѡ́мъ свᲂи́мъ ,
в̾ мѣ́стѣ и҆дѣ́же бѧ́хꙋ со́брани , и҆ вᲂз̾гласи́въ и҆́мъ ми́ръ ва́мъ , и҆
невѣ́рꙋющемꙋ ᲂу҆ченикꙋ̀ рꙋ́цѣ пᲂказа̀ и҆ пречⷭ҇таѧ ре́бра . ѻ҆́нъ же вѣ́рᲂвавъ
вᲂзᲂпѝ , гдⷭ҇ь мо́й и҆ бг҃ъ мо́й сла́ва тебѣ̀ .= двⷤа .=

~Две́ремъ затвᲂре́нымъ , и҆ ᲂу҆ченикѡ́мъ со́бранымъ , в̾ни́де в̾неза́пꙋ
всеси́льне і҆с҃е сп҃се на́шъ , и҆ ста́въ пᲂсредѝ и҆́хъ , ми́ръ да́въ , и҆
и҆спо́лнилъ є҆сѝ дх҃а ст҃а́гѡ . жда́ти же пᲂвелѣ́лъ є҆сѝ и҆ ника́кᲂже
ѿлꙋча́тисѧ ѿ і҆єрⷭ҇ли́ма , до́ндеже ѡ҆блече́тесѧ є҆́же свы́ше в̾ си́лꙋ . сегѡ̀
ра́ди вᲂпїе́мъ ти прᲂсвѣще́нїе и҆ вᲂскрⷭ҇нїе , и҆ смире́нїе на́ше сла́ва
тебѣ̀ . =двⷤа .=

~Ѳѡма̀ гл҃емыи близне́цъ , небѣ̀ с̾ ни́ми є҆гда̀ вни́де хрⷭ҇тѐ затвᲂре́нымъ
две́ремъ , тѣ́мже и҆ невѣ́рᲂваше гл҃емымъ є҆мꙋ̀ , ѿ невѣ́рїѧ вѣ́рꙋ и҆звѣстꙋ́ѧ .
не неспᲂдо́билъ же є҆сѝ бла́же , пᲂказа́ти є҆мꙋ̀ пречⷭ҇таѧ ре́бра свᲂѧ̀ , и҆
рꙋка́мъ и҆ нᲂга́мъ ꙗ҆́звы . ѻ҆́нъ же ѡ҆сѧза́въ и҆ ви́дѣвъ , и҆спᲂвѣ́да тебѐ
бы́ти бг҃а нена́га , и҆ чл҃ка не́прᲂста , и҆ вᲂпїѧ́ше , гдⷭ҇ь мо́й и҆ бг҃ъ
мо́й сла́ва тебѣ̀ .= двⷤа .=

~Оу҆ченикѡ́мъ сᲂмнѧ́щимсѧ , вᲂ ѻ҆смы́и дн҃ь прїи́де сп҃съ и҆дѣ́же бѧ́хꙋ
со́брани , и҆ ми́ръ да́въ , к̾ ѳѡмѣ̀ вᲂзᲂпѝ , прїидѝ а҆пⷭ҇ле и҆ ѡ҆сѧжѝ
дла́ни , в̾ ни́хже гво́здїѧ вᲂнзо́ша . ѽ до́брᲂе невѣ́рїе ѳѡмино̀ , вѣ́рныхъ
срⷣца в̾ ра́зꙋмъ приведѐ , и҆ со́страхᲂмъ вᲂзᲂпѝ , гдⷭ҇ь мо́й и҆ бг҃ъ мо́й
сла́ва тебѣ̀ .= двⷤа .=

=гла́съ , в҃ . Д=ве́ремъ затвᲂре́нымъ пред̾ста̀ і҆с҃ъ ᲂу҆ченикѡ́мъ ,
без̾стра́шїе и҆ ми́ръ даѧ́ше . та́же глаго́ла ѳѡмѣ̀ , пᲂчто́ми невѣ́рꙋеши ꙗ҆́кѡ
вᲂскресо́хъ и҆з̾ ме́ртвыхъ , принесѝ здѣ̀ рꙋ́кꙋ твᲂю̀ , и҆ влᲂжѝ в̾ ре́бра
мᲂѧ̀ и҆ ви́ждь , тᲂбо́ю бᲂ невѣ́рꙋющимъ , всѝ ᲂу҆вѣ́дѧтъ стрⷭ҇ти и҆ вᲂскрⷭ҇нїе
мᲂѐ , зва́ти с̾ тᲂбо́ю , гдⷭ҇ь мо́й и҆ бг҃ъ мо́й сла́ва тебѣ̀ .= П=ᲂ
вᲂста́нїи твᲂе́мъ гдⷭ҇и , со́бранымъ ᲂу҆ченикѡ́мъ твᲂи́мъ . и҆ две́ремъ
затвᲂре́нымъ , пᲂсредѣ̀ ста̀ , ми́ръ даѧ̀ и҆́мъ . вѣ́рᲂвавъ же и҆ ѳѡма̀ ,
зрѣ́нїемъ рꙋ́кꙋ и҆ ре́бръ твᲂи́хъ , гдⷭ҇а и҆ бг҃а тебѐ и҆спᲂвѣ́да ,
спаса́ющагᲂ вѣ́рꙋющихъ в̾ тѧ̀ любо́вїю чл҃кᲂлю́бче . =сла́ва , и҆ ны́нѣ .
гла́съ , ѕ҃ . Д=ве́ремъ затвᲂре́нымъ , прїи́де хрⷭ҇то́съ кᲂ ᲂу҆ченикѡ́мъ .
тᲂгда̀ ѳѡма̀ пᲂ смᲂтре́нїю не ѡ҆брѣ́тесѧ с̾ ни́ми . и҆ гл҃аше ᲂу҆́бѡ неимꙋ̀
вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же и҆зы́де кро́вь и҆
вᲂда̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ вели́кїи стрꙋ́пъ чл҃чь .
ви́жꙋ ка́кѡ небѣ̀ ꙗ҆́кѡ дх҃ъ , нᲂ ᲂу҆́бѡ пло́ть и҆ ко́сти . и҆́же сме́рть
пᲂпра́выи , и҆ ѳѡмꙋ̀ ᲂу҆вѣ́ривыи , гдⷭ҇и сла́ва тебѣ̀ . =вы́хᲂдъ , прᲂки́менъ
дню̀ .=

Н=а литі́и , стихѣ́ры . гла́съ , и҃ . Д=ве́ремъ затвᲂре́нымъ , и҆ ᲂу҆ченикѡ́мъ
со́бранымъ , прїи́де сп҃съ , и҆дѣ́же бѧ́хꙋ со́брани , и҆ ста̀ пᲂсредѣ̀ и҆́хъ
гл҃а ѳѡмѣ̀ , прїидѝ ѡ҆сѧжѝ , и҆ ви́ждь ꙗ҆́звы гвᲂзде́мъ , прᲂстрѝ рꙋ́кꙋ
твᲂю̀ , и҆ кᲂсни́сѧ ребрꙋ̀ мᲂемꙋ̀ , и҆ небꙋ́ди невѣ́ренъ , нᲂ вѣ́рᲂю
прᲂпᲂвѣ́ждь , є҆́же и҆з̾ ме́ртвыхъ мᲂѐ вᲂскрⷭ҇нїе . ~Прикᲂсни́сѧ ребрꙋ̀ ѳѡма̀
рꙋко́ю , гл҃етъ хрⷭ҇то́съ , и҆ ꙗ҆́звы гвᲂзди́нныѧ прїидѝ ѡ҆сѧжѝ , вѣ́рᲂю
и҆спыта́й , и҆ бꙋ́ди ми вѣ́ренъ и҆ непребыва́й невѣ́ренъ . ѳѡма́ же пе́рстᲂмъ
ꙗ҆́кѡ прикᲂснꙋ́сѧ влⷣцѣ , вельмѝ вᲂзᲂпи́въ , ты̀ бг҃ъ мо́й и҆ гдⷭ҇ь ,
бл҃гᲂꙋтро́бне сла́ва тебѣ̀ .

=сла́ва . гла́съ , д҃ . Г=дⷭ҇и , нестерпи́мымъ твᲂегѡ̀ бжⷭ҇тва̀ блиста́нїемъ
прїи́де , две́ремъ сꙋ́щемъ затвᲂре́нымъ , и҆ ста̀ пᲂсредѣ̀ ᲂу҆чени́къ свᲂи́хъ ,
ре́бра и҆спыта́ти и҆ ꙗ҆́звы твᲂе́ю рꙋ́кꙋ и҆ нᲂгꙋ̀ , вᲂ ѡ҆сѧза́нїѧ ꙗ҆влѧ́ѧ .
печа́ль же и҆ ско́рбь разрѣша́ѧ , ꙗ҆́вѣ вᲂзᲂпи́лъ є҆сѝ , и҆́мъ же ѻ҆́бразᲂмъ
ви́дите мѧ ѽ дрꙋ́зи , плᲂтьско́е вᲂспрїѧ́тїе нᲂшꙋ̀ , а҆ не дх҃а є҆стество̀ .
сᲂмнѧ́щемꙋжесѧ ᲂу҆ченикꙋ̀ , пᲂвелѣва́ше ѡ҆сѧза́ти тре́петнѡ . и҆ речѐ , ты̀
и҆спыта́въ всѧ̀ , грѧдѝ про́чее и҆ не невѣ́рꙋй . ѻ҆́нъ же смᲂтрѧ́ѧ рꙋко́ю ,
твᲂегѡ̀ сꙋгꙋ́багᲂ сꙋщества̀ , со́ страхᲂмъ вᲂпїѧ́ше вѣ́рнѡ вѣ́рᲂю влеко́мъ ,
гдⷭ҇ь мо́й и҆ бг҃ъ мо́й сла́ва тебѣ̀ .

=и҆ нн҃ѣ . гла́съ , то́йже . П=рїимѝ мᲂле́нїе , твᲂи́хъ ра́бъ
всенепᲂро́чнаѧ , ᲂу҆тᲂлѧ́ющи лю́таѧ на ны̀ вᲂста́нїѧ . и҆ всѧ́кїѧ ско́рби
на́съ и҆збавлѧ́ющи . тѧ́ бᲂ є҆ди́нꙋ не пᲂзы́блемꙋ , и҆ и҆звѣ́стнᲂ ѻ҆снᲂва́нїе
и҆́мамы , и҆ твᲂѐ застꙋпле́нїе стѧжа́хᲂмъ , да не пᲂстыди́мсѧ влⷣчце тѧ̀
призыва́юще , пᲂтщи́сѧ на мл҃твꙋ тебѣ̀ вᲂпїю́щихъ , ра́дꙋисѧ влⷣчце и҆ всѣ́мъ
пᲂмо́щнице , ра́дᲂсте и҆ пᲂкро́ве дш҃а́мъ на́шимъ .

Н=а стихо́внѣ , стⷯры . гла́съ , д҃ . ѽ= пресла́внᲂе чꙋ́дᲂ , невѣ́рїе вѣ́рꙋ
и҆звѣ́стнꙋ рᲂдѝ . рече́ бᲂ ѳѡма̀ , а҆́ще неви́жꙋ неи҆мꙋ̀ вѣ́ры . ѡ҆сѧза́вже
ре́бра , бг҃ᲂсло́вѧше вᲂпло́щшагᲂсѧ , тᲂго̀ ᲂу҆́бѡ сн҃а бж҃їѧ пᲂзна̀ , ꙗ҆́кѡ
пᲂстрада́вша пло́тїю , прᲂпᲂвѣ́да вᲂскре́сшагѡ бг҃а . и҆ вᲂзᲂпѝ свѣ́тлымъ
гла́сᲂмъ , гдⷭ҇ь мо́й и҆ бг҃ъ мо́й сла́ва тебѣ̀ .

=сти́хъ : пᲂхвалѝ і҆єрⷭ҇ли́ме гдⷭ҇а ,꙳ хвалѝ бг҃а твᲂегѡ̀ сїѡ́не . ѽ=
пресла́внᲂе чꙋ́дᲂ , ѻ҆гню̀ сѣ́нᲂ прикᲂснꙋ́сѧ , и҆ не ѡ҆па́льнѡ бы́сть . в̾лᲂжи́
бᲂ ѳѡма̀ вᲂ ѻ҆́гненаѧ ре́бра рꙋ́кꙋ , і҆с҃а хрⷭ҇та̀ бг҃а , и҆ ѡ҆сѧза́въ
не ѡ҆пали́сѧ , дш҃е́внᲂе бᲂ невѣ́рствїе , прелᲂжѝ набл҃гᲂвѣ́рїе . и҆ те́плѣ
вᲂзᲂпѝ и҆з̾ глꙋбины̀ дш҃е́вныѧ , влⷣкᲂ ты̀ є҆сѝ гдⷭ҇ь и҆ бг҃ъ мо́й , и҆́же
и҆з̾ ме́ртвыхъ вᲂста́выи сла́ва тебѣ̀ .

=сти́хъ : ꙗ҆́кѡ ᲂу҆крѣпѝ вереѝ вра́тъ твᲂи́хъ ,꙳ и҆ бл҃гᲂслᲂвѝ сн҃ы твᲂѧ̀
в̾ тебѣ̀ . ѽ= пресла́внᲂе чꙋ́дᲂ , і҆ѡа́ннъ на пе́рси сло́вꙋ вᲂз̾ле́гъ , ѳѡма́ же
ре́бра ѡ҆сѧза́ти спᲂдо́бисѧ . и҆ ѻ҆́въ ᲂу҆́бѡ ѿ ѻ҆нꙋ́дꙋ те́плѣ , бг҃ᲂсло́вїѧ
глꙋбинꙋ̀ и҆з̾влечѐ смᲂтре́нїѧ . се́й же спᲂдо́бисѧ та́йнѡ наꙋчи́ти на́съ ,
пред̾ставлѧ́ѧ пᲂка́заннаѧ , ꙗ҆́снѡ вᲂста́нїѧ є҆гѡ̀ , вᲂпїѧ̀ и҆ наꙋча́ѧ на́съ ,
гдⷭ҇ь мо́й и҆ бг҃ъ мо́й сла́ва тебѣ̀ .

=сла́ва , и҆ ны́нѣ . гла́съ , є҃ . Ч=л҃кᲂлю́бче , ве́лїе и҆ не и҆сче́тнᲂ
мно́жествᲂ щедро́тъ твᲂи́хъ . ꙗ҆́кѡ претерпѣ́лъ є҆сѝ , ѿ і҆ꙋде́й заꙋша́емь ,
и҆ ѿ а҆пⷭ҇лъ ѡ҆сѧза́емь , и҆ ѿ ѿмета́ющихсѧ тебѐ мно́гѡ и҆спытꙋ́емъ , ка́кѡ
вᲂплᲂти́лсѧ є҆сѝ ; и҆ ка́кѡ распѧ́лсѧ є҆сѝ без̾грѣ́шне ; нᲂ вразꙋмѝ на́съ ,
ꙗ҆́кᲂже и҆ ѳѡмꙋ̀ вᲂпи́ти тебѣ̀ , гдⷭ҇ь мо́й и҆ бг҃ъ мо́й сла́ва тебѣ̀ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ .

=трᲂпа́рь . гла́съ , з҃ . З=на́менанꙋ гро́бꙋ , живо́тъ ѿ́ грᲂба вᲂсїѧ́лъ
є҆сѝ хрⷭ҇тѐ бж҃е . и҆ две́ремъ затвᲂре́нымъ ᲂу҆ченикѡ́мъ пред̾ста̀ , и҆́же
всѣ́хъ вᲂскрⷭ҇нїе , дх҃ъ пра́выи , тѣ́ми ѡ҆бнᲂвлѧ́ѧ на́съ , пᲂ вели́цѣй
твᲂе́й ми́лᲂсти . =три́жды .=

В=ъ нлⷣю , ѳѡминꙋ̀ , на ᲂу҆́трени , пᲂ є҆ѯа̀ ѱл҃мѣ́хъ , трᲂпа́рь ,
пра́здникꙋ , гⷤ . =П=ᲂ а҃ , стихᲂло́гїи , сѣда́ленъ . гла́съ , а҃ . С=тра́ха
ра́ди і҆ꙋде́йска , сᲂкрᲂве́нымъ ᲂу҆чн҃кѡ́мъ , и҆ в̾ сїѡ́нѣ со́бранымъ , вни́де
къ ни́мъ бла́же , и҆ ста̀ пᲂсредѣ̀ и҆́хъ две́ремъ заключе́нымъ , ра́дᲂсть твᲂрѧ̀
и҆́мъ . и҆ пᲂказа́лъ є҆сѝ рꙋ́цѣ , и҆ пречⷭ҇тыхъ свᲂи́хъ ре́бръ ꙗ҆́звы .
гл҃а невѣ́рꙋющемꙋ ᲂу҆ченикꙋ̀ , принесѝ рꙋ́кꙋ свᲂю̀ и҆ и҆спыта́й , ꙗ҆́кѡ са́мъ
а҆́зъ є҆́смь , и҆́же тебѐ ра́ди пᲂстрада́выи . =сла́ва , и҆ нн҃ѣ , то́йже .=

П=ᲂ в҃ , стихᲂло́гїи , сѣда́ленъ . гла́съ , а҃ . В=ᲂскрⷭ҇лъ є҆сѝ
и҆з̾ ме́ртвыхъ , жи́знь всѧ́ческимъ , и҆ ꙗ҆ви́лсѧ є҆сѝ ᲂу҆ченикѡ́мъ вᲂ ѻ҆смы́и
дн҃ь . ѳѡма́ же близне́цъ небѣ̀ с̾ ни́ми , є҆гда̀ пред̾ста̀ и҆́мъ , тѣ́мже
млрⷭ҇де не неспᲂдо́билъ є҆сѝ пᲂказа́ти є҆мꙋ̀ , прᲂбᲂде́нїе бжⷭ҇твеныхъ ре́бръ
и҆ рꙋ́къ твᲂи́хъ , ꙗ҆́кѡ чл҃кᲂлю́бецъ .= сла́ва , и҆ ны́нѣ , то́йже .=

П=ᲂ пᲂлїєлеѡ́сѣ , сѣда́ленъ . гла́съ , є҃ . В=ᲂскр҃съ и҆́з̾грᲂба ꙗ҆́кᲂже
бл҃гᲂизво́лилъ є҆сѝ . две́ремъ затвᲂре́нымъ , ᲂу҆ченикѡ́мъ хрⷭ҇тѐ ꙗ҆ви́лсѧ
є҆сѝ . пᲂказа́въ ꙗ҆́звы ꙗ҆́же ѿ гвᲂзде́й сп҃се , и҆ невѣ́рꙋющꙋ ѳѡмѣ̀ ,
ᲂу҆вѣ́рилъ є҆сѝ є҆ди́не бл҃же , вᲂпи́ти тебѣ̀ влⷣцѣ , бг҃а же и҆ гдⷭ҇а жи́ва
вᲂскре́сшагѡ , и҆ всѣ́хъ спа́сшагѡ .= сла́ва , и҆ нн҃ѣ , то́йже .=

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
П=ᲂхвалѝ і҆єрⷭ҇ли́ме гдⷭ҇а , хвалѝ бг҃а твᲂегѡ̀ сїѡ́не . =сти́хъ . ꙗ҆́=кѡ
ᲂу҆крѣпѝ вереѝ вра́тъ твᲂи́хъ , и҆ бл҃гᲂслᲂвѝ сн҃ы твᲂѧ̀ в̾ тебѣ̀ .

~всѧ́кᲂ дыха́нїе .= є҆ѵⷢ҇а́лїе , ѿ =матѳе́ѧ . заⷱ҇ , рѕ҃і .

~Вᲂскрⷭ҇нїе хрⷭ҇то́вᲂ ви́дѣвше ,= гⷤ . ѱало́мъ , н҃ .=

=сла́ва .= ~мᲂли́твъ ра́ди а҆пⷭ҇лъ , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твами бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Д=ве́ремъ затвᲂре́нымъ , прїи́де хрⷭ҇то́съ кᲂ
ᲂу҆ченикѡ́мъ . тᲂгда̀ ѳѡма̀ пᲂ смᲂтре́нїю не ѡ҆брѣ́тесѧ с̾ ни́ми . и҆ гл҃аше
ᲂу҆́бѡ неимꙋ̀ вѣ́ры , а҆́ще неви́жꙋ а҆́зъ влⷣки . ви́жꙋ ребро̀ , ѿ него́же
и҆зы́де кро́вь и҆ вᲂда̀ креще́нїѧ . ви́жꙋ ꙗ҆́звꙋ , ѿ неѧ́же и҆сцѣли́сѧ
вели́кїи стрꙋ́пъ чл҃чь . ви́жꙋ ка́кѡ небѣ̀ ꙗ҆́кѡ дх҃ъ , нᲂ ᲂу҆́бѡ пло́ть и҆
ко́сти . и҆́же сме́рть пᲂпра́выи , и҆ ѳѡмꙋ̀ ᲂу҆вѣ́ривыи , гдⷭ҇и сла́ва тебѣ̀ .

К=ано́нъ , твᲂре́нїе і҆ѡа́нна мни́ха , гла́съ , а҃ . і҆рмо́съ , пᲂ двⷤа .
трᲂпари́ же , на в҃і . пѣ́снь , а҃ . і҆рмо́съ . П=ᲂе́мъ всѝ лю́дїе ѿ лю́ты
рабо́ты фараѡ́ни , лю́ди и҆҆зба́вльшемꙋ , и҆҆ вᲂ глꙋбинѣ̀ мᲂрстѣ́й , нᲂга́ми
немо́крыми наста́вльшемꙋ , пѣ́снь пᲂбѣ́днꙋю , ꙗ҆́кѡ прᲂсла́висѧ . =запѣ́въ :=
~Сла́ва тебѣ̀ бж҃е на́шъ , сла́ва тебѣ̀ . ~Дне́сь прᲂсвѣще́нїе дш҃а́мъ ,
хрⷭ҇то́съ бᲂ ѿ́ грᲂба , ꙗ҆́кᲂже сл҃нце вᲂсїѧ́въ тридне́внѡ , и҆ мра́чнꙋю бꙋ́рю
ѿгна́лъ є҆́сть грѣха̀ на́шегѡ . тᲂго̀ вᲂспᲂе́мъ ꙗ҆́кѡ прᲂсла́висѧ . ~Цр҃ь
времено́мъ свѣтᲂно́сныи де́нь , и҆ дне́мъ же цр҃ьски ꙗ҆́вльсѧ , да́ры нᲂсѧ̀
ᲂу҆краша́етъ и҆збра́нныѧ лю́ди цр҃ко́вныѧ , непреста́ннѡ пᲂю́щїѧ , вᲂскрⷭ҇шагᲂ
хрⷭ҇та̀ , ꙗ҆́кѡ прᲂсла́висѧ . ~Ни две́ри сме́ртныѧ хрⷭ҇тѐ , ни печа́ти
гро́бныѧ , ни ключѝ вра́тныѧ тебѣ̀ прᲂти́вишасѧ . нᲂ вᲂскр҃съ пред̾ста́лъ є҆сѝ
дрꙋго́мъ сѝ влⷣкᲂ , ми́ръ да́рꙋѧ , всѧ́къ ᲂу҆́мъ преимꙋ́щїи .

=катава́сїѧ : В=ᲂскрⷭ҇нїѧ дн҃ь , прᲂсвѣти́мсѧ лю́дїе , па́сха гдⷭ҇нѧ
па́сха , ѿ сме́рти ᲂу҆́бѡ к̾ жи́зни , и҆ ѿ землѝ на́ нб҃ᲂ , хрⷭ҇то́съ бг҃ъ
на́съ преве́лъ є҆́сть , пᲂбѣ́днꙋю пᲂю́ща .

=пѣ́снь , г҃ . і҆рмо́съ . О=у҆твердѝ менѐ хрⷭ҇тѐ , на недви́жимᲂмъ ка́мени
за́пᲂвѣдей тѝ , и҆ прᲂсвѣти́ мѧ свѣ́тᲂмъ лица̀ твᲂегѡ̀ , нѣ́сть бᲂ ст҃а па́че
тебѣ̀ чл҃кᲂлю́бче . ~Но́ваѧ за ве́тхихъ , и҆ в̾ тлѣ́нныхъ мѣ́стѡ нетлѣ́ннаѧ ,
крⷭ҇то́мъ си хрⷭ҇тѐ сᲂверши́лъ є҆сѝ . на́мъ вᲂ ѡ҆бнᲂвле́нїе жи́зни , хᲂди́ти
дᲂсто́йнѡ пᲂвелѣ́лъ є҆сѝ . ~Во́ грᲂбѣ затвᲂре́нъ є҆сѝ , сᲂ ѡ҆пи́саннᲂю
пло́тїю свᲂе́ю , не ѡ҆пи́санныи хрⷭ҇тѐ , вᲂскрⷭ҇лъ є҆сѝ , и҆ две́ремъ
затвᲂре́нымъ предста́лъ є҆сѝ свᲂи́мъ ᲂу҆ченикѡ́мъ всеси́льне . ~Ꙗ҆́звы свᲂѧ̀
хрⷭ҇тѐ , ꙗ҆́же во́лею прїѧ́лъ є҆сѝ на́съ ра́ди , пред̾ста́лъ є҆сѝ
ᲂу҆ченикѡ́мъ свᲂи́мъ , сᲂхра́нь свидѣ́тельствᲂ свᲂѐ , и҆ пᲂказа́лъ є҆сѝ сла́вꙋ
вᲂскрⷭ҇нїѧ .

=катава́сїѧ : П=рїиди́те пи́вᲂ пїе́мъ но́вᲂ , не ѿ ка́мене непло́дна
чꙋдᲂдѣ́емᲂе , нᲂ нетлѣ́нїѧ и҆сто́чника , и҆́з̾ грᲂба ѡ҆дᲂжди́вша хрⷭ҇та̀ ,
ѡ҆ не́мже ᲂу҆твержа́емсѧ .

=сѣда́ленъ . гла́съ , ѕ҃ . Ꙗ҆́=кѡ пᲂсредѝ ᲂу҆ченикъ свᲂи́хъ прїи́де , сп҃се
ми́ръ даѧ̀ и҆́мъ , прїидѝ и҆ к̾ на́мъ , и҆ спасѝ на́съ ,= два́жды . сла́ва ,
и҆ нн҃ѣ . боⷢ҇ . И҆́=же бл҃гᲂслᲂве́нꙋю нарекі́и мт҃рь себѣ̀ , прїи́де
на́ стрⷭ҇ть во́лею свᲂе́ю , прᲂсїѧ́въ на крⷭ҇тѣ̀ , взыска́ти хᲂтѧ̀ а҆да́ма ,
гл҃ѧ а҆́нг҃лѡмъ с̾ра́дꙋйтемисѧ , ꙗ҆́кѡ ѡ҆брѣто́хъ и҆зги́бшꙋю дра́хмꙋ . и҆́же
всѧ̀ мꙋ́дрѣ ᲂу҆стро́ивыи бж҃е сла́ва тебѣ̀ .

=пѣ́снь , д҃ . і҆рмо́съ . В=е́лїѧ та́йна твᲂегѡ̀ хрⷭ҇тѐ смᲂтре́нїѧ . сѐ
ᲂу҆́бѡ свы́ше пред̾зрѧ̀ , прᲂзᲂрли́выма а҆вва́кꙋмъ , и҆зы́де вᲂпїѧ́ше ти ,
на спасе́нїе люде́й свᲂи́хъ чл҃кᲂлю́бче . ~Же́лчь ᲂу҆́бѡ вкꙋси́въ , дре́внее
вкꙋше́нїе и҆сцѣлѧ́ѧ . нн҃ѣ же сᲂ страдо́внымъ ме́дᲂмъ , прᲂсвѣще́нїе дадѐ
хрⷭ҇то́съ пра́ѻ҆ц҃ꙋ , и҆ свᲂегѡ̀ сла́дкагѡ прича́стїѧ . ~Бᲂга́тьствᲂ пᲂче́рпъ
ѿ сᲂкро́вища некра́дᲂмагѡ бжⷭ҇твенагѡ бл҃гᲂда́телю , кᲂпїе́мъ бᲂ прᲂбᲂде́наѧ ти
ре́бра и҆спыта́въ , премꙋ́дрᲂсти и҆ ра́зꙋма напᲂлнѧ́етъ ми́ра близне́цъ .
~Рꙋко́ю и҆спыта́ти чл҃кᲂлю́бче пре́жде всѣ́хъ пᲂвелѣва́еши ѳѡмѣ̀ прᲂстира́ѧ
невѣ́рꙋющꙋ ре́бра , ми́рᲂви ᲂу҆вѣрѧ́ѧ свᲂѐ хрⷭ҇тѐ тридне́внᲂе вᲂста́нїе .
~Тво́й всебл҃же́нныи хвали́мъ є҆́сть ꙗ҆зы́къ , ѽ близнечѐ , пе́рвѣе ᲂу҆́бѡ
бл҃гᲂче́стнѡ прᲂпᲂвѣ́да живᲂда́вца і҆с҃а , бг҃а же и҆ гдⷭ҇а , и҆ ѿ дꙋнᲂве́нїѧ
и҆ прикᲂснᲂве́нїѧ и҆спо́лнисѧ бл҃гᲂда́ти .

=катава́сїѧ : Н=а бж҃їи стра́жи , бг҃ᲂгл҃ивыи а҆вва́кꙋмъ да ста́нетъ
с̾ на́ми , и҆ ꙗ҆ви́тъ свѣтᲂно́сна а҆́нг҃ла , велегла́снѡ гл҃юща , дне́сь
спасе́нїе мі́рꙋ , ꙗ҆́кѡ вᲂскр҃се хрⷭ҇то́съ , ꙗ҆́кѡ всеси́ленъ .

=пѣ́снь , є҃ . і҆рмо́съ . Ѿ= ́нᲂщи ᲂу҆́тренююще хва́лимъ тѧ хрⷭ҇тѐ бж҃е ,
ѻ҆ц҃ꙋ сᲂбез̾нача́льна , и҆ сп҃са дш҃а́мъ на́шимъ , ми́ръ ми́рᲂви пᲂда́ждь
чл҃кᲂлю́бче . ~Пред̾ста́въ сп҃съ дрꙋго́мъ скᲂрбѧ́щимъ , и҆ прише́ствїемъ всю̀
ѿе́млѧ ско́рбь , и҆ и҆гра́ти вᲂздвиза́етъ свᲂи́мъ вᲂскрⷭ҇нїемъ . =ѽ=
и҆́стиннᲂмꙋ пᲂхвалѧ́емᲂмꙋ , ѳѡминꙋ̀ стра́шнᲂмꙋ начина́нїю , де́рзᲂстнѣ бᲂ
ѡ҆сѧза̀ ре́бра , бжⷭ҇твеннымъ ѻ҆гне́мъ блиста́ющаѧ . ~Невѣ́рїе ѳѡмино̀ , вѣ́рѣ
рᲂди́тельнᲂ на́мъ пᲂказа́лъ є҆сѝ , ты́ бᲂ мꙋ́дрᲂстїю свᲂе́ю прᲂмышлѧ́еши
пᲂле́знᲂе хрⷭ҇тѐ , ꙗ҆́кѡ чл҃кᲂлю́бецъ .

=катава́сїѧ : О=у҆́тренюемъ ᲂу҆́тренюю глꙋбᲂкꙋ̀ , и҆ вмѣ́стѡ мі́ра , пѣ́снь
принесе́мъ влⷣцѣ , и҆ хрⷭ҇та̀ ᲂу҆́зримъ пра́веднᲂе сл҃нце , всѣ́мъ жи́знь
вᲂсїѧ́юща .

=пѣ́снь , ѕ҃ . і҆рмо́съ . П=ррⷪ҇ка спа́слъ є҆сѝ ѿ ки́та чл҃кᲂлю́бче , и҆
менѐ и҆з̾ глꙋбины̀ грѣхо́вныѧ вᲂзвѣдѝ мᲂлю́тисѧ . ~Ѳѡмы̀ не ѡ҆ста́вилъ є҆сѝ
влⷣкᲂ , пᲂгрꙋжа́ема глꙋбино́ю невѣ́рїѧ , дла́ни прᲂсте́ръ на и҆спыта́нїе .
~Сп҃съ на́шъ гл҃аше , ѡ҆сѧза́вше мѧ ви́дите ко́сти и҆ пло́ть нᲂсѧ́ща , а҆́зъ
непремѣни́хсѧ . ~Ре́бра ѡ҆сѧза́въ невѣ́рᲂвавыи ѳѡма̀ , несꙋ́щꙋ є҆мꙋ̀ в̾ пе́рвыи
вхо́дъ тво́й чл҃кᲂлю́бче , сп҃се на́шъ .

=катава́сїѧ : С=ни́де въ преиспо́днїѧ страны̀ землѝ , и҆ сᲂкрꙋшѝ вереѝ
вѣ́чныѧ , преиспо́днїѧ свѧ́занныѧ хрⷭ҇тѐ , и҆ тридне́внѡ ꙗ҆́кѡ ѿ ки́та
і҆ѡ́на , вᲂскр҃се ѿ́ грᲂба .

=кᲂнда́къ . гла́съ , и҃ . Л=юбᲂпы́тнᲂю десни́цею , жизнᲂпᲂда́тельнаѧ твᲂѧ̀
ре́бра , ѳѡма̀ и҆спыта́лъ є҆́сть хрⷭ҇тѐ бж҃е . затвᲂре́нымъ бᲂ две́ремъ ꙗ҆́кѡ
вни́де , съ про́чими а҆пⷭ҇лы вᲂпїѧ́ше , гдⷭ҇ь є҆сѝ и҆ бг҃ъ мо́й . =и҆́коⷭ҇ .
К=то̀ сᲂхранѝ ᲂу҆чени́чꙋ дла́нь тᲂгда̀ не ѡ҆пали́мꙋ , є҆гда̀ кᲂ ѻ҆́гненымъ
ре́брᲂмъ пристꙋпѝ гдⷭ҇нимъ ; кто̀ дадѐ є҆́й де́рзᲂсть , и҆ вᲂзмо́же ѡ҆сѧза́ти
пла́меннꙋю ко́сть , всѧ́кѡ не ѡ҆сѧза́емꙋю ; а҆́ще бᲂ не бы̀ ребро̀ си́лꙋ по́далᲂ
бре́ннѣй десни́цѣ , ка́кѡ и҆мѧ́ше ѡ҆сѧза́ти , стра́стїю пᲂкᲂлѣба́вшагѡ
вы́шнїѧ и҆ ни́жнїѧ . сїѧ̀ бл҃гᲂда́ть ѳѡмѣ̀ даде́сѧ , є҆́же сїѧ̀ ѡ҆сѧза́ти ,
хрⷭ҇то́ви же вᲂпи́ти , гдⷭ҇ь є҆сѝ и҆ бг҃ъ мо́й .

=пѣ́снь , з҃ . і҆рмо́съ . Т=ѣ́лꙋ слꙋжи́ти мꙋсикі́йскᲂмꙋ сᲂгла́сїю сᲂзыва́ющꙋ
лю́ди , ѿ пѣ́сней сїѡ́нскихъ пᲂю́ще ѻ҆те́честїи ѻ҆́трᲂцы дв҃дѡвы .
мꙋчи́телевᲂ разᲂри́ша ѕлᲂчести́вᲂе велѣ́нїе , и҆ пла́мень въ ро́сꙋ прело́жиша ,
пѣ́снь вᲂспѣва́юще , превᲂзнᲂси́мыи ѻ҆ц҃е́мъ бж҃е бл҃гᲂслᲂве́нъ є҆сѝ . ~Ꙗ҆́кѡ
пе́рвыи є҆́сть дне́мъ и҆ нача́льныи , свѣтᲂно́сныи се́й , во́нь же ра́дᲂватисѧ
дᲂсто́йнѡ , но́вымъ и҆ бжⷭ҇твенымъ лю́демъ съ тре́петᲂмъ . прино́ситъ бᲂ вѣ́ка
ѻ҆́бразъ , ꙗ҆́кѡ ѻ҆сми́цы сᲂверша́ѧ бꙋ́дꙋщагѡ . во́ньже вᲂспѣва́емъ ,
превᲂзнᲂси́мыи ѻ҆ц҃е́мъ бг҃ъ блгⷭ҇ве́нъ є҆сѝ . ~Є҆ди́нъ дерзнꙋ́выи , и҆
невѣ́рнᲂю вѣ́рᲂю ѡ҆бл҃гᲂда́тивъ на́съ ѳѡма̀ близне́цъ , рѣши́тъ ᲂу҆́бѡ мра́чнᲂе
невѣ́дѣнїе всѣ́мъ кᲂнце́мъ вѣ́рнымъ невѣ́рїемъ . себѣ́ же вѣне́цъ плете́тъ
ꙗ҆́вѣ , глаго́лѧ , ты̀ є҆сѝ гдⷭ҇ь , превᲂзнᲂси́мыи ѻ҆ц҃е́мъ бг҃ъ ,
бл҃гᲂслᲂве́нъ є҆сѝ . ~Не тꙋ́не ᲂу҆сꙋмнѣ́всѧ ѳѡма̀ , вᲂста́нїе твᲂѐ
неви́дѣвъ , нᲂ вѣ́рнѡ ꙗ҆́вственѡ тща́шесѧ пᲂказа́ти то̀ хрⷭ҇тѐ , всѣ́мъ
ꙗ҆зы́кᲂмъ . тѣ́мже ᲂу҆́бѡ невѣ́рїемъ ᲂу҆вѣ́ри всѣ́хъ , и҆ наꙋчѝ гл҃ати тебѣ̀ ,
гдⷭ҇ь превᲂзнᲂси́мыи ѻ҆ц҃е́мъ бг҃ъ , блгⷭ҇ве́нъ є҆сѝ . ~Со́ страхᲂмъ рꙋ́кꙋ
ѳѡма̀ , в̾ ре́бра твᲂѧ̀ живᲂно́снаѧ хрⷭ҇тѐ , внꙋ́трь съ тре́петᲂмъ пᲂлᲂжѝ , и҆
дѣ́йствᲂмъ сп҃се сꙋгꙋ́бымъ , ѻ҆бᲂю̀ є҆стествꙋ̀ , и҆́же в̾ тебѣ̀ сᲂвᲂкꙋ́пленᲂю
несмѣ́снѡ ᲂу҆вѣрѧ́ѧсѧ , и҆ вѣ́рᲂю взыва́ше гл҃ѧ , ты̀ є҆сѝ гдⷭ҇ь превᲂзнᲂси́мыи
ѻ҆ц҃е́мъ бг҃ъ , блгⷭ҇ве́нъ є҆сѝ .

=катава́сїѧ : Ѻ҆́=трᲂки ѿ пе́щи и҆зба́вивъ , бы́въ ᲂу҆́бѡ челᲂвѣ́къ ,
стра́ждетъ ꙗ҆́кѡ сме́ртенъ , и҆ стра́стїю ме́ртвенᲂю , въ нетлѣ́нїе ѡ҆блачи́тъ
бл҃гᲂлѣ́пїе , є҆ди́нъ бл҃гᲂслᲂве́нъ ѻ҆ц҃е́мъ бг҃ъ и҆ препрᲂсла́вленъ .

=пѣ́снь , и҃ . і҆рмо́съ . В=ᲂ пла́мени ѻ҆́гненнѣ гᲂрѧ́щїѧ пе́щи ,
сᲂхра́ньшагᲂ дѣ́ти , и҆ вᲂ ѻ҆́бразѣ а҆́нг҃ла сше́дшагᲂ к̾ ни́мъ , по́йте
гдⷭ҇а , и҆ превᲂзнᲂси́те є҆гѡ̀ во́ вѣки . ~Вᲂжделѣ́въ твᲂегѡ̀ ра́дᲂстнагѡ
видѣ́нїѧ , пре́жде невѣ́рᲂвавыи ѳѡма̀ , спᲂдо́бльжесѧ тᲂго̀ , бг҃а и҆ гдⷭ҇а тѧ̀
нарица́ше влⷣкᲂ , є҆го́же превᲂзно́симъ во́ вѣки . ~Оу҆крѣ́пльшагᲂ ѳѡмино̀
невѣ́рїе , и҆ пᲂказа́вшагᲂ ре́бра , и҆ тᲂго̀ дла́нїю ѡ҆сѧза́ема , по́йте
гдⷭ҇а , и҆ превᲂзнᲂси́те є҆гѡ̀ во́ вѣки . ~Твᲂѐ та́йнᲂе сᲂкрᲂве́ннᲂе
сᲂкро́вище , на́мъ ѿве́рзе ѳѡма̀ . бг҃ᲂсло́витъ бᲂ ꙗ҆зы́кᲂмъ бг҃ᲂно́снымъ ,
по́йте гдⷭ҇а гл҃аше , и҆ превᲂзнᲂси́те є҆гѡ̀ во́ вѣки .

=катава́сїѧ : Х=ва́лимъ блгⷭ҇ви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆го̀ во́ вѣки . ~Се́й ᲂу҆́бѡ нарече́нныи ст҃ы́и дн҃ь , є҆ди́нъ
сꙋбо́тамъ цр҃ь и҆ гдⷭ҇ь , пра́здникъ пра́здникᲂмъ , и҆ тᲂржество̀ є҆́сть
тᲂржество́мъ , во́ньже блгⷭ҇ви́мъ хрⷭ҇та̀ во́ вѣки . ~Честнѣ́йшꙋю непᲂе́мъ .

=пѣ́снь , ѳ҃ . і҆рмо́съ . Т=ебѐ свѣ́тлꙋю свѣщꙋ̀ , и҆ мт҃рь свѣ́та ,
всекᲂре́ннꙋю сла́вꙋ , и҆ вы́шшꙋ всѣ́хъ тва́рей , пѣ́сньми велича́емъ . ~Въ
тво́й свѣ́тлыи де́нь и҆ пресвѣ́тлыи хрⷭ҇тѐ , въ всесвѣ́тлѣй бл҃гᲂда́ти ,
в̾ не́й же красе́нъ дᲂбро́тᲂю ᲂу҆ченикѡ́мъ сѝ предста̀ , в̾ пѣ́снехъ
велича́емъ . ~Твᲂѧ̀ бре́ннᲂю дла́нїю ѡ҆сѧза́ема ре́бра , и҆ не ѡ҆пали́вша сїю̀
ѻ҆гне́мъ невеще́ственагѡ бжⷭ҇твенагѡ сꙋщества̀ , в̾ пѣ́снехъ велича́емъ . ~Тѧ̀
и҆́же ꙗ҆́кѡ бг҃а и҆́з̾ грᲂба вᲂсїѧ́вшагѡ хрⷭ҇та̀ , не ѻ҆чи́ма ви́дѣвше , нᲂ
серде́чнᲂю любо́вїю вѣ́рᲂвавше , пѣ́сньми велича́емъ .

=катава́сїѧ : С=вѣти́сѧ свѣти́сѧ но́выи і҆єрⷭ҇ли́ме , сла́ва бᲂ гдⷭ҇нѧ
на тебѣ̀ вᲂсїѧ̀ , ликꙋ́й нн҃ѣ и҆ весели́сѧ сїѡ́не , ты́ же чⷭ҇таѧ красꙋ́йсѧ
бцⷣе , ѡ҆ вᲂста́нїи ржⷭ҇тва̀ твᲂегѡ̀ .

=задᲂсто́йникъ : Т=ебѐ свѣ́тлꙋю свѣщꙋ̀ , и҆ мт҃рь свѣ́та , всекᲂре́ннꙋю
сла́вꙋ , и҆ вы́шшꙋ всѣ́хъ тва́рей , пѣ́сньми велича́ем̾ . =пᲂкло́н̾ дᲂ
землѝ .=

=та́же , с=т҃ъ гдⷭ҇ь бг҃ъ на́шъ ,= на́ гласъ , а҃ .=

=свѣти́ленъ . М=ᲂи́хъ ᲂу҆́дᲂвъ рꙋко́ю си и҆спыта́въ ꙗ҆́звы , неневѣ́рꙋй ми
ѳѡмо̀ , ᲂу҆ѧ́звенᲂмꙋ тебѐ ра́ди , нᲂ сᲂ ᲂу҆ченикѝ є҆динᲂмы́сленѡ мꙋ́дрствꙋй ,
и҆ жи́ва мѧ прᲂпᲂвѣ́дꙋй бг҃а , =двⷤа . дрꙋго́й , свѣти́ленъ . сла́ва , и҆
ны́нѣ . Д=не́сь весна̀ бл҃гᲂꙋха́етъ , и҆ нᲂва̀ тва́рь ликꙋ́етъ . дне́сь
взима́ютсѧ ключе́ве две́ремъ невѣ́рїю . ѳѡмѣ̀ дрꙋ́гꙋ вᲂпїю́щꙋ , гдⷭ҇ь и҆ бг҃ъ
мо́й .

Н=а хвали́тѣхъ , пᲂста́вимъ стихѝ , д҃ . гла́съ , а҃ . поⷣ . п=рехва́льнїи
мчн҃цы . ~Пᲂ є҆́же и҆́з̾ грᲂба ,꙳ твᲂе́мъ стра́шнѣмъ живᲂда́вче вᲂста́нїи ,꙳
ꙗ҆́кᲂже печа́ти неразрꙋшѝ хрⷭ҇тѐ гро́бныѧ .꙳ та́кѡ затвᲂре́нымъ две́ремъ
вше́лъ є҆сѝ ,꙳ къ пресла́внымъ ᲂу҆ченикѡ́мъ свᲂи́мъ ,꙳ ра́дᲂсть твᲂрѧ̀ и҆́мъ ,꙳
и҆ пра́выи сво́й дх҃ъ пᲂдаѧ̀ и҆́мъ ,꙳ за без̾мѣ́рнꙋю свᲂю̀ млⷭ҇ть .= двⷤа .
Ѳ=ѡма̀ и҆́же близне́цъ ,꙳ небѣ̀ прише́лъ ,꙳ є҆гда̀ ты̀ ᲂу҆ченикѡ́мъ ꙗ҆ви́сѧ
гдⷭ҇и ,꙳ тѣ́мже и҆ невѣ́рᲂва ,꙳ твᲂемꙋ̀ вᲂскрⷭ҇нїю .꙳ и҆ ви́дѣвшимъ тѧ̀
вᲂпїѧ́ше ,꙳ а҆́ще невлᲂжꙋ̀ пе́рсты в̾ ре́бра є҆гѡ̀ .꙳ и҆ в̾ гвᲂзди́нныѧ
ꙗ҆́звы ,꙳ невѣ́рꙋю ꙗ҆́кѡ вᲂста́лъ є҆́сть . ~Ꙗ҆́кᲂже хо́щеши ѡ҆сѧжѝ ,꙳ хрⷭ҇то́съ
ѳѡмѣ̀ вᲂпїѧа́ше ,꙳ влᲂжѝ рꙋ́кꙋ , и҆ пᲂзна́й мѧ ,꙳ ко́сти и҆мꙋ́ща и҆ земнꙋ́ю
пло́ть ,꙳ и҆ небꙋ́ди невѣ́ренъ ,꙳ нᲂ ꙗ҆́кᲂже ᲂу҆́бѡ слы́ша ѿ и҆нѣ́хъ вѣ́рꙋй .꙳
ѻ҆́нъ же вᲂзᲂпѝ ,꙳ бг҃ъ мо́й , и҆ гдⷭ҇ь ты̀ є҆сѝ .꙳ сла́ва вᲂста́нїю
твᲂемꙋ̀ .

=сла́ва . гла́съ , ѕ҃ . П=о́днехъ ѻ҆сми́хъ вᲂста́нїѧ твᲂегѡ̀ , і҆с҃е цр҃ю
є҆динᲂро́днᲂе сло́вᲂ ѻ҆́ч҃ее , ꙗ҆ви́лсѧ є҆сѝ ᲂу҆чн҃кѡ́мъ свᲂи́мъ , затвᲂре́нымъ
две́ремъ , ми́ръ сво́й да́рꙋѧ и҆́мъ . и҆ невѣ́рꙋющꙋ ᲂу҆ченикꙋ̀ , ꙗ҆́звы
пᲂказа́лъ є҆сѝ гл҃ѧ , прїидѝ и҆ ѡ҆сѧжѝ рꙋ́цѣ и҆ но́зѣ , и҆ нетлѣ́ннᲂе мᲂѐ
ребро̀ , ѻ҆́нъ же вѣ́рнѡ вᲂзᲂпѝ , гдⷭ҇ь мо́й и҆ бг҃ъ мо́й сла́ва тебѣ̀ .

=и҆ ны́нѣ . гла́съ , в҃ . П=ребл҃гᲂслᲂве́на є҆сѝ бцⷣе дв҃ᲂ , вᲂпло́щшимбᲂсѧ
и҆з̾ тебѐ , а҆́дъ плѣни́сѧ , а҆да́мъ призва́сѧ . клѧ́тва пᲂтреби́сѧ , и҆ є҆́вва
свᲂбᲂди́сѧ . сме́рть ᲂу҆мертви́сѧ , и҆ мы̀ ѡ҆жи́хᲂмъ . тѣ́мъ пᲂю́ще
вᲂзᲂпїе́мъ , блгⷭ҇ве́нъ бг҃ъ на́шъ , и҆зво́ливыи та́кѡ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , ѿ кано́на , пѣ́снь , г҃ ѧ , и҆ пѣ́снь , ѕ҃ ѧ ,
на и҃ .

П=ᲂ вхо́дѣ : т=рᲂпа́рь , дню̀ . сла́ва , кᲂнда́къ , дню̀ . и҆ ны́нѣ ,
кᲂнда́къ , па́сцѣ .

=прᲂки́менъ , ѱл҃о́мъ дв҃дᲂвъ . В=е́лїи гдⷭ҇ь на́шъ и҆ ве́лїѧ крѣ́пᲂсть
є҆гѡ̀ , и҆ ра́зꙋмꙋ є҆гѡ̀ нѣ́сть числа̀ . =сти́хъ . х=вали́те гдⷭ҇а ꙗ҆́кѡ бл҃гъ
ѱл҃о́мъ , бг҃ᲂви на́шемꙋ да наслади́тсѧ хвале́нїе . =а҆пⷭ҇лъ , в=ъ дѣѧ́нїихъ .
зача́лᲂ , д҃і . =а҆ллилꙋ́їѧ . П=рїидѣ́те вᲂз̾ра́дꙋемсѧ гдⷭ҇ви , вᲂскли́кнемъ
бг҃ꙋ спаси́телю на́шемꙋ . =сти́хъ . ꙗ҆́=кѡ бг҃ъ ве́лїи гдⷭ҇ь , и҆ цр҃ь ве́лїи
пᲂ все́й землѝ . =є҆ѵⷢ҇а́лїе , ѿ= і҆ѡа́нна . зача́лᲂ , ѯ҃е . =прича́стенъ ,
т=ѣ́лᲂ хрⷭ҇то́вᲂ прїими́те , и҆ и҆сто́чника без̾сме́ртнагѡ вкꙋси́те .
=дрꙋгі́и , п=ᲂхвалѝ і҆єрⷭ҇ли́ме гдⷭ҇а , хвалѝ бг҃а твᲂегѡ̀ сїѡ́не .

