В=ъ пᲂнедѣ́льникъ , ве́черъ . на гдⷭ҇и вᲂзва́хъ , стихѣ́ры , пᲂкаѧ́нны .
гла́съ , ѕ҃ .= з=апѣ́въ : ꙗ҆́кѡ ѿ тебѐ ѡ҆чище́нїе є҆́сть . К=то̀ менѐ
не пла́четсѧ , престꙋпи́вшаго за́пᲂвѣдь вы́шнѧгѡ ; не вᲂз̾держа́нїѧ ра́ди ,
во а҆́дъ в̾сели́хсѧ , в̾ мѣ́стѡ раѧ̀ , снѣ́ди сла́дкїѧ видѣ́нїемъ , сме́рть
и҆схᲂда́тайствꙋющїѧ , и҆ стра́ненъ є҆ѧ̀ ра́ди бж҃їѧ сла́вы и҆ жи́зни
ꙗ҆ви́хсѧ . но прїими́ мѧ ка́ющасѧ гдⷭ҇и , ꙗ҆́кѡ млⷭ҇тивъ и҆ чл҃кᲂлю́бецъ ,
вели́кїѧ ра́ди твᲂеѧ̀ ми́лᲂсти .

=ᲂу҆пᲂва̀ дш҃а мᲂѧ̀ на́ гдⷭ҇а . В=и́ждь мᲂю̀ ско́рбь и҆ бᲂлѣ́знь , и҆
прегрѣше́нїемъ без̾мѣ́рнᲂе мно́жество , и҆ дш҃и мᲂеѧ̀ ѡ҆ѕлᲂбле́нїе , и҆
ᲂу҆́мнᲂе прельще́нїе . разꙋмѣ́й гла́съ ѿча́ѧннагѡ и҆ ѡ҆сꙋжде́ннагѡ , и҆
да́ждь ми гдⷭ҇и дх҃ъ сᲂкрꙋше́нъ , и҆ смире́но срⷣце . и҆ пᲂда́ждь и҆сто́чникъ
сле́зъ , и҆ мно́гихъ ми прегрѣше́нїи прᲂще́нїе , вели́кїѧ ра́ди твᲂеѧ̀
млⷭ҇ти .

=да ᲂу҆пᲂва́етъ і҆и҃ль на́ гдⷭ҇а . Б=ж҃е хᲂтѧ́и всѣ́мъ чл҃кѡмъ спасти́сѧ ,
при́зри и҆ ᲂу҆слы́ши мл҃твꙋ мᲂю̀ , и҆ да не мᲂѧ̀ сле́зы ѿри́неши ꙗ҆́кѡ сꙋ́етны .
кто́ бо прїи́де к̾ тебѣ̀ пла́ча , и҆ не а҆́бїе ли спасе́нъ бы́въ . кто́ли же
вᲂзᲂпѝ те́плѣ к̾ тебѣ̀ , и҆ не а҆́бїе ᲂу҆слы́шанъ бы́сть . но ѽ влⷣко , ско́ръ
ѡ҆брѣта́ешисѧ во спасе́нїе мᲂлѧ́щимсѧ тѝ всѣ́мъ , ꙗ҆́кѡ в̾ млⷭ҇ти
непᲂбѣди́мь .

=та́же , в̾ минѣ́и , с=тⷯры , ~ст҃о́мꙋ . ~а҆́ще ли нѣ́сть минѣ́и . =и҆́ны ,
стихѣ́ры , ст҃о́мꙋ и҆ вели́кᲂмꙋ і҆ѡа́ннꙋ прⷣтчи . гла́съ , ѕ҃ . =з=апѣ́въ :
ѿ всѣ́хъ без̾зако́нїи є҆гѡ̀ . В=ъ пꙋтѝ заблꙋди́вша мѧ житїѧ̀ , непре́зри
прⷣтче сп҃сᲂвъ , серде́чнїи бо ѻ҆́чи к̾ тебѣ̀ вᲂзвᲂжꙋ̀ , и҆ пᲂста́ви на ка́мени
пᲂкаѧ́нїѧ стᲂпы̀ дш҃и мᲂеѧ̀ . пᲂкажѝ пꙋ́ть пра́въ хᲂди́ти ми , в̾вᲂдѧ́щїи
во врата̀ спаси́тельнаѧ , и҆ не ѿри́ни стена́нїе скᲂрбѧ́щагѡ срⷣца мᲂегѡ̀ ,
в̾ рᲂже́нныхъ всѣ́хъ преи҆зѧ́щныи .

=пᲂхвали́те є҆гѡ̀ всѝ лю́дїе . К=рⷭ҇тлю и҆ прⷣтче сп҃сᲂвъ , пᲂмо́щникъ ми
бꙋ́ди бл҃же́нне , ᲂу҆глѣ́бшемꙋ в̾ тимѣ́нїи пᲂмышле́нїи нечи́стыхъ . рꙋ́кꙋ ми
пᲂда́ждь прекᲂснꙋ́вшꙋюсѧ къ верхꙋ̀ нетлѣ́ннᲂмꙋ , и҆ дѣ́ла твᲂри́ти пᲂкаѧ́нїѧ
ᲂу҆крѣпѝ до́блественѣ , є҆́же прᲂпᲂвѣ́далъ є҆сѝ , и҆ црⷭ҇твїѧ внꙋ́трь бы́ти ,
є҆́же пе́рвыи наꙋчи́лъ є҆сѝ , спᲂдо́би мѧ раба̀ твᲂегѡ̀ .

=и҆ и҆́стина гдⷭ҇нѧ пребыва́етъ во́ вѣки . И҆́=же ма́терьнее непло́дьство и҆
ѻ҆́ч҃ее без̾гла́сїе , разрѣши́выи ржⷭ҇тво́мъ свᲂи́мъ , без̾пло́дствїе разрѣшѝ
без̾ча́днагѡ ми срⷣца , всѧ́ко же без̾слᲂве́сїе дш҃и ѿи҆мѝ в̾ско́рѣ .
сло́вꙋ бо гла́съ сы́и , вᲂз̾глаша́ющь пᲂкаѧ́нїе . є҆́же спᲂдо́би мѧ сїѐ
сᲂверши́ти всегда̀ , и҆́же ѿ́ бг҃а ᲂу҆да́лившагᲂсѧ лѣ́нᲂсти ра́ди , хрⷭ҇то́въ
крⷭ҇тлю .

=сла́ва , и҆ нн҃ѣ , боⷢ҇ . Ч=л҃кᲂлю́бїѧ твᲂегѡ̀ пꙋчи́нꙋ , и҆ бл҃гᲂꙋтро́бїѧ
твᲂегѡ̀ глꙋбинꙋ̀ , и҆ бл҃гᲂсти щедро́ты не и҆зᲂчте́нныѧ , пᲂкажѝ пречⷭ҇таѧ
дв҃о , на мнѣ̀ ѻ҆каѧ́ннѣмъ . ᲂу҆тᲂлѝ па́жить грѣхо́внꙋю , цѣлᲂмꙋ́дрїе
пᲂда́вши , и҆ сᲂблюдѝ съ дш҃е́ю тѣ́ло мᲂѐ нескве́рно , ꙗ҆́же сп҃са ро́ждьшаѧ .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стихѣ́ры , пᲂкаѧ́нны . гла́съ , ѕ҃ . В=ъ
стра́шнᲂе прише́ствїе твᲂѐ хрⷭ҇тѐ , да не ᲂу҆слы́шимъ не вѣ́мъ ва́съ .
ᲂу҆пᲂва́нїе бо на тѧ̀ сп҃се вᲂзлᲂжи́хᲂмъ , а҆́ще и҆ твᲂѧ̀ пᲂвелѣ́нїѧ
не сᲂтвᲂри́хᲂмъ за лѣ́нᲂсть на́шꙋ , но пᲂщадѝ дш҃а на́ша мо́лимсѧ .

=сти́хъ : к̾ тебѣ̀ вᲂз̾ведо́хъ ѻ҆́чи . П=ᲂкаѧ́нїѧ нестѧжа́хъ , нижѐ па́ки
сле́зъ , сегѡ̀ ра́ди мᲂлю́тисѧ хрⷭ҇тѐ бж҃е , пре́жде кᲂнца̀ ѡ҆брати́ти , и҆
да́ти ми ᲂу҆миле́нїе , ꙗ҆́кѡ да и҆зба́влюсѧ ѿ мꙋ́ки .

=сти́хъ : пᲂми́лꙋй на́съ гдⷭ҇и . мⷱ҇ꙋ . С=трⷭ҇тᲂте́рпцы мч҃нцы , нбⷭ҇нїи
гра́жане , на землѝ пᲂстрада́вше , мно́ги мꙋ́ки претерпѣ́ша . мл҃твами и҆́хъ
гдⷭ҇и , и҆ мᲂле́нїемъ , всѣ́хъ на́съ сᲂхранѝ .

=сла́ва , и҆ нн҃ѣ , боⷢ҇ . Н=икто́же притека́ѧ к̾ тебѣ̀ , пᲂсра́мленъ ѿ тебѐ
и҆схо́дитъ чⷭ҇таѧ дв҃о бцⷣе , но про́ситъ бл҃гᲂда́ти , и҆ прїе́млетъ
дарᲂва́нїе к̾ пᲂле́знᲂмꙋ прᲂше́нїю .

=таⷤ , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . =во́ =гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ пᲂнедѣ́льникъ , на па́вечерницѣ . кано́нъ , прест҃ѣ́й бцⷣѣ . гла́съ ,
ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ і҆и҃ль , по бе́зднѣ
стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ пᲂбѣ́днꙋю пѣ́снь пᲂе́мъ
вᲂпїѧ́ше . =запѣ́въ : прест҃а́ѧ гжⷭ҇е бцⷣе спасѝ на́съ . П=реклᲂне́нъ
мно́жествᲂмъ и҆скꙋше́нїи , и҆ лю́тыми дѣѧ́нїи , вы́ю дш҃е́внꙋю и҆ тѣле́снꙋю
преклᲂнѧ́ю тебѣ̀ чⷭ҇таѧ , и҆ вᲂпїю́ ти прилѣ́жно , ты́ мѧ и҆спра́ви . =Ѽ=
всенепᲂро́чнаѧ ѻ҆трᲂкᲂви́це , крѣ́пка вѣ́рнымъ по́мᲂще , и҆ ᲂу҆пᲂва́нїе
хрⷭ҇тїа́нѡмъ , ты́ мѧ свᲂбᲂдѝ , плᲂтьски́хъ сласте́й же и҆ страсте́й ,
бᲂрю́щихсѧ со мно́ю . =сла́ва . С=вѣтᲂвᲂди́тельница сꙋ́щимъ во тмѣ̀ , свѣ́тъ
мы́сленыи ро́ждьши пречⷭ҇таѧ , прᲂсвѣти́ ми дш҃ꙋ , и҆ ᲂу҆́мъ ѡ҆ст҃ѝ ,
страсте́й и҆ прегрѣше́нїи тмꙋ̀ рѣша́щи . =и҆ нн҃ѣ . Ѡ҆=мра́чнѣй дш҃и мᲂе́й ,
наведе́ньми без̾мѣ́стныхъ пᲂмышле́нїи тмꙋ̀ разрꙋшѝ , бцⷣе влⷣчце , свѣ́тᲂмъ
ст҃ы́хъ за́пᲂвѣдей вᲂплᲂще́ннагѡ и҆з̾ тебѐ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~На тѧ̀ чи́стаѧ и҆ пречⷭ҇таѧ надѣ́ѧвсѧ , да не ѿпадꙋ̀ є҆́же
к̾ тебѣ̀ ча́ѧнїѧ . но ꙗ҆́кѡ мт҃и чл҃кᲂлю́бца бг҃а млⷭ҇тива , сѣте́й мѧ
вра́жїихъ и҆зба́ви . ~Мр҃і́е мт҃и бж҃їѧ , спасе́нїѧ две́ри , є҆ю́же про́йде
є҆ди́нъ , и҆́же всѣ́хъ твᲂре́цъ , пᲂкаѧ́нїѧ ны́нѣ , бжⷭ҇твеныѧ две́ри
ѿве́рзи ми пречⷭ҇таѧ . =сла́ва . П=риста́нище бꙋ́ди ми и҆ храни́тельница
чⷭ҇таѧ , лю́тыми тревᲂлне́нїи страсте́й , ѡ҆бꙋрева́емꙋ всегда̀ въ мо́ри
житїѧ̀ , є҆ди́на при́снѡ дв҃о . =и҆ ны́нѣ . М=р҃і́е мт҃и бж҃їѧ , прᲂсвѣтѝ
дш҃ꙋ мᲂю̀ , пᲂмраче́ннꙋю лю́тѣ , мно́гими грѣхѝ , и҆ стрѣло́ю лꙋка́ваго
ᲂу҆ѧ́звенꙋю и҆ и҆знемо́гшꙋю .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вести чи́сты ѡ҆́ гдⷭ҇ѣ пра́зднꙋющи .
~Крѣ́пᲂсть мᲂѧ̀ пречⷭ҇таѧ , и҆ прибѣ́жище , и҆ неѡ҆бᲂри́маѧ стѣна̀ , и҆ к̾ бг҃ꙋ
мл҃твеница сꙋ́щи , вѣ́чнꙋющагѡ пла́мене и҆ гее́нны свᲂбᲂди́ мѧ . ~Мр҃і́е
всечⷭ҇таѧ страсте́й мᲂлвꙋ̀ мᲂегѡ̀ ᲂу҆ма̀ , и҆ и҆скꙋше́нїи бꙋ́рю разᲂрѝ ,
ꙗ҆́же без̾стра́стїѧ и҆сто́чникъ ро́ждьши мт҃и при́снѡ дв҃о . =сла́ва . Ч=тⷭ҇аѧ
и҆ всенепᲂро́чнаѧ , ꙗ҆́же чистᲂтѣ̀ бы́вши прїѧ́телище в̾мѣ́стно , бжⷭ҇твенагѡ
вселе́нїѧ , дш҃е́внꙋю ми скве́рнꙋ и҆ нечистᲂтꙋ̀ пᲂтребѝ . =и҆ ны́нѣ . Є҆=ди́нꙋ
пречⷭ҇тꙋю , є҆ди́нꙋ нескве́рнꙋю , мᲂлю́ тѧ ѻ҆трᲂкᲂви́це , сла́дᲂстными
ѡ҆скверни́вшасѧ страстьмѝ , и҆ ѡ҆калѧ́вша дш҃ꙋ , твᲂи́ми мл҃твами ѡ҆чи́сти .

=пѣ́снь , є҃ . і҆рмо́съ . Б=ж҃їимъ свѣ́тᲂмъ ти бл҃же , ᲂу҆́тренюющихъ ти дш҃а
любо́вїю прᲂсвѣтѝ мᲂлю́сѧ , тѧ̀ вѣ́дѣте сло́во бж҃їе , и҆́стиннаго бг҃а ,
ѿ́ мрака грѣхо́внагѡ и҆зима́юща . ~Ѡ҆скверне́нъ по́мыслᲂмъ , и҆ ѡ҆калѧ́нъ
мно́гими паде́ньми , мт҃и бж҃їѧ тѧ̀ мᲂлю̀ , є҆ди́на нескве́рнаѧ , ᲂу҆ще́дри и҆
спаси́ мѧ хᲂда́тайствᲂмъ сѝ . ~Бжⷭ҇твенымъ сїѧ́нїемъ сѝ бл҃га́ѧ , прᲂсвѣтѝ
дш҃ꙋ мᲂю̀ ѡ҆мра́чнꙋю сла́дᲂстьми , и҆ къ спасе́нїю стезѝ напра́ви . є҆ди́на
сп҃са хрⷭ҇та̀ ро́ждьшаѧ . =сла́ва . Г=рѣхо́вныѧ ми плени́цы расто́ргни , твᲂи́мъ
хᲂда́тайствᲂмъ дв҃о , и҆ застꙋпле́нїемъ , и҆ ра́дᲂсти бжⷭ҇твеныѧ тишины̀
и҆спо́лни , дш҃ꙋ мᲂю̀ ѡ҆каѧ́ннꙋю , и҆ тмы̀ и҆зба́ви . =и҆ нн҃ѣ . Т=ѧ̀ є҆ди́нꙋ
бжⷭ҇твено прибѣ́жище , ны́нѣ стѧжа́въ бл҃га́ѧ , зᲂвꙋ́ ти , и҆ вѣ́рнѡ припа́даю .
ты̀ мнѣ̀ застꙋпле́нїе , и҆ пᲂкро́въ спасе́нїѧ бꙋ́ди влⷣчце ми́рꙋ , и҆ спаси́
мѧ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Пᲂви́ненъ сы́и грѣха́ми , и҆ лю́тѣ ᲂу҆ѧ́звихсѧ
ѡ҆каѧ́нныи , к̾ тебѣ̀ бг҃ᲂмт҃и млⷭ҇тивѣй прибѣга́ю мᲂлѧ́сѧ , нападе́нїѧ
пᲂтребѝ прегрѣше́нїи мᲂи́хъ . ~Две́ри бл҃гᲂда́тнаѧ , ѿве́рзшаѧ вѣ́рнымъ две́рь
нбⷭ҇нꙋю , пᲂкаѧ́нїѧ две́рь свѣ́тлꙋю ѿве́рзи ми влⷣчце , и҆ вра́тъ сме́ртныхъ
свᲂбᲂдѝ . =сла́ва . С=трастьми́ мѧ преклᲂне́на ѿ сᲂпрᲂти́вныхъ прило́гъ ,
мт҃и бж҃їѧ ᲂу҆твердѝ , ꙗ҆́кѡ без̾стра́стїѧ ро́ждьши и҆сто́чникъ . к̾ тебѣ́ бо
прибѣго́хъ , ѡ҆каѧ́нныѧ ми дш҃и ᲂу҆тѣ́шительница . =и҆ нн҃ѣ . П=ри́зри влⷣчце
на мѧ̀ смире́ннаго , и҆ ненаде́ждно спаси́ мѧ . ты̀ ᲂу҆́бѡ ᲂу҆пᲂва́нїе и҆
пᲂкро́въ ми , жи́знь и҆ свѣ́тъ срⷣцꙋ мᲂемꙋ̀ бцⷣе є҆сѝ , и҆ ᲂу҆тверже́нїе .

~Гдⷭ҇и пᲂми́лꙋй ,= гⷤ . сла́ва , и҆ ны́нѣ . сѣда́ленъ , гла́съ , ѕ҃ .
Б=еспᲂмо́щнымъ крѣ́пᲂсть , ты̀ вᲂи́стинꙋ прест҃а́ѧ дв҃о мт҃и . ѿ сю́дꙋ
смире́ннїи тᲂбо́ю вᲂзвыша́емсѧ . ѡ҆ тебѣ̀ высᲂтѣ̀ держи́мсѧ . всѣ́мъ ты̀ є҆сѝ
пᲂкро́въ , и҆ к̾ бг҃ꙋ хᲂда́таица .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Ѡ҆чище́нїе и҆́мамы тѧ̀ всегда̀
к̾ бг҃ꙋ , пренепᲂро́чнаѧ . тѣ́мже и҆спрᲂсѝ и҆зба́вити всѣ́хъ пречⷭ҇таѧ , и҆́же
та́мѡ мꙋче́нїи стра́шныхъ , и҆́же бцⷣꙋ вᲂи́стинꙋ и҆спᲂвѣ́дающихъ тѧ̀ .
~Лѣ́нᲂстїю мѧ ѡ҆держи́ма , вᲂздви́гни къ дѣ́ланїю пречⷭ҇таѧ , бжⷭ҇твеныхъ
дѣѧ́нїи , ᲂу҆крѣплѧ́ющи мѧ на врагѝ прⷭ҇нѡ бᲂрю́щихъ мѧ лю́тѣ , и҆
сᲂпрᲂти́вными пᲂмышле́нїи , прельща́ющихъ мѧ . =сла́ва . Н=е ѡ҆ста́ви менѐ
дв҃о пᲂгиба́юща , ни пᲂпꙋстѝ снѣ́дь бы́ти , прⷭ҇нѡ жа́ждꙋщемꙋ мᲂю̀ па́гꙋбꙋ ,
ѕмі́ю лю́тᲂмꙋ . но пᲂда́ждь ми твᲂю̀ бᲂга́тꙋю ми́лᲂсть . =и҆ ны́нѣ . М=ᲂлѧ́щи
непреста́й , чл҃кᲂлю́бца бг҃а на́шегѡ всенепᲂро́чнаѧ , ꙗ҆́кѡ да прїи́мемъ
сᲂверше́нᲂе прᲂще́нїе чⷭ҇таѧ . и҆ ᲂу҆лꙋчи́мъ нбⷭ҇ныхъ ᲂу҆гᲂто́ванныхъ бл҃гъ ,
и҆ не ѿє́млемꙋ ра́дᲂсть .

=пѣ́снь , и҃ . і҆рмо́съ . и҆з̾ =пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Ꙗ҆́кᲂже ржⷭ҇тво́мъ сѝ
всечⷭ҇таѧ , бл҃ги́хъ дѣ́лъ пᲂкажѝ плᲂдᲂно́сно непло́днᲂе срⷣце мᲂѐ , бг҃а
ᲂу҆мᲂлѧ́ющи . ~Мᲂльбꙋ̀ дв҃о бг҃ꙋ принесѝ , дш҃а на́ша спасѝ бг҃ᲂбл҃гᲂда́тнаѧ .
и҆ страсте́й прїѧ́тъ и҆зба́ви на́съ , и҆ ѿ бѣсо́въ ѕла́гѡ и҆скꙋше́нїѧ .
=сла́ва . К=ъ твᲂемꙋ̀ прибѣга́ю пᲂкро́вꙋ всенепᲂро́чнаѧ , и҆ пред̾ста́тельницꙋ
живᲂтꙋ̀ мᲂемꙋ̀ , ны́нѣ пред̾лага́ю , и҆зба́ви мѧ ѻ҆трᲂкᲂви́це сꙋда̀ стра́шнаго ,
и҆ и҆спыта́нїѧ , и҆ ѻ҆гнѧ̀ вѣ́чнагѡ . =и҆ ны́нѣ . П=ᲂкᲂлѣба́вшꙋюсѧ ѕло́бᲂю
бᲂрца̀ , дш҃ꙋ мᲂю̀ ᲂу҆твердѝ дв҃о чи́стаѧ , и҆ ѻ҆́гненагѡ и҆зми́ мѧ мꙋче́нїѧ ,
и҆ ко́злищь бᲂлѣ́зненыѧ ча́сти .

=пѣ́снь , ѳ҃ . і҆рмо́съ . Б=г҃а чл҃кѡмъ неꙋдо́бь ви́дѣти , на́ньже несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , съ нбⷭ҇ными вѡ́и тѧ̀ велича́емъ . ~Страсте́й
вᲂлне́нїе смꙋща́етъ мѧ , и҆ сластьмѝ пᲂгрꙋжа́етъ мѧ дв҃о пренепᲂро́чнаѧ ,
ꙗ҆́же ко́рмчїю хрⷭ҇та̀ ро́ждьшаѧ , рꙋ́кꙋ ми по́мᲂщи прᲂстрѝ и҆ спаси́ мѧ ,
є҆ди́на спасе́нїе вѣ́рнѡ блажа́щихъ тѧ . ~Черто́же и҆ прⷭ҇то́лѣ црⷭ҇твꙋющагѡ ,
гᲂра̀ бж҃їѧ , и҆ гра́дѣ и҆збра́нныи и҆ раю̀ , сл҃нца ѻ҆́блаче всесвѣ́тлыи ,
прᲂсвѣтѝ дꙋ́шꙋ мᲂю̀ . ѻ҆́блакъ ѿгᲂнѧ́ющи грѣхѡ́въ мᲂи́хъ мно́гихъ ,
бг҃ᲂбл҃гᲂда́тнаѧ . =сла́ва . Ч=и́стаѧ дв҃о бг҃ᲂѡ҆бра́дᲂваннаѧ две́ри свѣ́тꙋ ,
две́ри дш҃и мᲂеѧ̀ ѿве́рзи , грѣха̀ в̾хо́дъ заключа́ющи . да мѧ̀ непрїи́метъ
рꙋка̀ льсти́вагѡ ведꙋ́щи лю́тѣ , ко всепа́гꙋбнѣй и҆ стра́шнѣй мꙋ́цѣ . =и҆
ны́нѣ . Д=ш҃е вᲂзни́кни , и҆ пᲂбдѝ въ мᲂли́твахъ , во всебл҃ги́хъ
пᲂпече́нїихъ , ᲂу҆ны́нїѧ со́нъ ѿгᲂнѧ́щи . бо́дрꙋю застꙋ́пницꙋ и҆мꙋ́щи
всегда̀ , чⷭ҇тꙋю мт҃рь бж҃їю всеще́дрꙋю . =та́же , д=ᲂсто́йнѡ є҆́сть . =и҆=
про́чее , ѡ҆бы́чно . =и҆= ѿпꙋ́стъ .

В=о вто́рникъ , на ᲂу҆́трени . по а҃ , стихᲂло́гїи . сѣда́льны , пᲂкаѧ́нны .
гла́съ , ѕ҃ . П=ᲂмышлѧ́ю де́нь стра́шныи , и҆ пла́чꙋсѧ дѣѧ́нїи мᲂи́хъ
лꙋка́выхъ , ка́кѡ ѿвѣща́ю без̾сме́ртнᲂмꙋ цр҃ю ; кᲂи́мъ же дерзнᲂве́нїемъ во́зрю
на сꙋдїю̀ , блꙋ́дныи а҆́зъ ; бл҃гᲂꙋтро́бныи ѻ҆́ч҃е , сн҃е є҆динᲂро́дныи , и҆
д́ш҃е ст҃ы́и пᲂми́лꙋй мѧ . =сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ
менѐ , ни гнѣ́вᲂмъ твᲂи́мъ пᲂкажѝ менѐ . В=о ᲂу҆до́ли плаче́внѣ , на мѣ́стѣ
и҆дѣ́же пᲂлᲂжѝ , є҆гда̀ сѧ́деши млⷭ҇тиве сᲂтвᲂри́ти пра́ведныи сꙋ́дъ ,
не ѡ҆бличѝ мᲂѧ̀ сᲂкрᲂве́ннаѧ , нижѐ пᲂсрамѝ менѐ пред̾ а҆́нг҃лы , но
пᲂщади́ мѧ бж҃е , и҆ пᲂми́лꙋй мѧ . =сла́ва , и҆ ны́нѣ , боⷢ҇ . М=лрⷭ҇дїѧ
две́ри ѿве́рзи на́мъ блгⷭ҇ве́наѧ бцⷣе дв҃о . надѣ́ющїисѧ на тѧ̀
да непᲂги́бнемъ , но да и҆зба́вимсѧ тᲂбо́ю ѿ бѣ́дъ . ты́ бо є҆сѝ спасе́нїе
ро́дꙋ хрⷭ҇тїа́нскᲂмꙋ .

=по в҃ , стихᲂло́гїи , сѣда́льны . гла́съ , ѕ҃ . Д=ш҃е мᲂѧ̀ в̾скꙋ́ю
ᲂу҆ныва́ющи , грѣхꙋ̀ рабо́таеши ; и҆ в̾скꙋ́ю бᲂлѧ́щи , ко врачꙋ̀ неприхо́диши ;
вᲂзни́кни про́чее ѿ ѕѡ́лъ ꙗ҆́же сᲂдѣ́ѧла , и҆ вᲂзᲂпі́й ко сп҃сꙋ гл҃ющи ,
наде́же ненаде́жныхъ , живᲂтѐ ѿча́ѧннымъ сп҃се , вᲂздви́гни и҆ спаси́ мѧ .
=сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ
пᲂкажѝ менѐ . М=ꙋ́дрыхъ дв҃ъ да́рꙋй ми гдⷭ҇и бдѣ́нїе , и҆ дш҃и мᲂеѧ̀ свѣщꙋ̀
прᲂсвѣтѝ , ма́слᲂмъ щедро́тъ твᲂи́хъ , да пѣ́снь а҆́нг҃льскꙋю пᲂю́ ти ,
а҆ллилꙋ́їѧ . =сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ .
С=трастᲂте́рпческїи по́двигъ претерпѣ́вше ст҃і́и , и҆ по́чести пᲂбѣ́ды ѿ тебѐ
прїѧ́ша . ᲂу҆праздни́ша пᲂмышле́нїѧ без̾зако́нныхъ , и҆ вᲂспрїѧ́ша вѣнцы̀
нетлѣ́нныѧ . тѣ́хъ ра́ди бж҃е ᲂу҆мᲂле́нъ бы́въ , да́рꙋй на́мъ ве́лїю млⷭ҇ть .
=сла́ва , и҆ ны́нѣ , боⷢ҇ . О=у҆пᲂва́нїе ми́рꙋ , бл҃га́ѧ бцⷣе дв҃о , твᲂѐ и҆
є҆ди́нᲂе стра́шнᲂе пред̾ста́тельство пᲂдви́жемъ . ᲂу҆милᲂсе́рдисѧ на́ люди
бѣ́днꙋющїѧ , мᲂлѝ млⷭ҇тиваго бг҃а , и҆зба́витисѧ дш҃а́мъ на́шимъ ѿ всѧ́кᲂго
преще́нїѧ , є҆ди́на бл҃гᲂслᲂве́наѧ .

=по г҃ , стихᲂло́гїи , сѣда́ленъ . гла́съ , ѕ҃ . С=трасте́й мѧ бꙋ́ри , и҆
лю́тᲂе тревᲂлне́нїе прегрѣше́нїи , во ѿча́ѧнїе глꙋбины̀ пᲂтᲂпѝ сло́ве . но
прᲂстри́ ми держа́внꙋю си десни́цꙋ , и҆ спаси́ мѧ ꙗ҆́кᲂже петра̀ , сщ҃е́нными
мл҃твами прⷣтчи твᲂегѡ̀ , и҆зъ глꙋбины̀ ѕлᲂлю́тыхъ без̾зако́нїи мᲂи́хъ .
=сла́ва , и҆ ны́нѣ , боⷢ҇ . И҆́=же пре́жде вѣ́къ и҆з̾ ѻ҆ц҃а , без̾ мт҃ре
ро́ждьшагᲂсѧ , сн҃а сло́ва бж҃їѧ , и҆ в̾ пᲂслѣ́днѧѧ лѣ́та рᲂдила̀ є҆сѝ
вᲂплᲂще́нна , ѿ чи́стыхъ крᲂве́й твᲂи́хъ бг҃ᲂрᲂди́тельнице , крᲂмѣ̀ мꙋ́жа ,
є҆го́же мᲂлѝ дарᲂва́ти на́мъ грѣхѡ́въ прᲂще́нїе пре́же кᲂнца̀ .

К=ано́нъ , пᲂкаѧ́ненъ къ гдⷭ҇ꙋ на́шемꙋ , і҆с҃ꙋ хрⷭ҇тꙋ̀ . и҆ ст҃ы́мъ мч҃нкѡмъ ,
твᲂре́нїе , ки́ръ і҆ѡ́сифа . гла́съ , ѕ҃ . пѣ́снь , а҃ . і҆рмо́съ .=
~Пᲂмо́щникъ и҆ пᲂкрᲂви́тель , бы́сть мнѣ̀ во спасе́нїе . се́й ми є҆́сть бг҃ъ ,
и҆ прᲂсла́влю и҆̀ , бг҃ъ ѻ҆ц҃а мᲂегѡ̀ , и҆ вᲂзнесꙋ̀ и҆̀ , сла́вно бо
прᲂсла́висѧ .

=запѣ́въ : сла́ва тебѣ̀ бж҃е на́шъ , сла́ва тебѣ̀ . И҆=зба́вителю мо́й
і҆с҃е , ꙗ҆́кᲂже и҆зба́вилъ є҆сѝ мно́гихъ прегрѣше́нїи , блꙋдни́цꙋ и҆нᲂгда̀
пᲂка́ѧвшꙋсѧ до́брѣ , мᲂлю́сѧ ти , и҆ менѐ и҆зба́ви без̾чи́сленыхъ ѕѡ́лъ , ꙗ҆́кѡ
млⷭ҇тивъ . ~Препла́ваю въ сꙋ́етнѣмъ пᲂмышле́нїи житїѧ̀ і҆с҃е , лю́тꙋю сїю̀
пꙋчи́нꙋ , во и҆стᲂпле́нїѧ мно́гаѧ впадо́хъ , ѿ ни́хже и҆зба́вивъ спаси́ мѧ .
=запѣ́в̾ : ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . Д=о́брыѧ страда́льцы ,
чꙋжа́гѡ пᲂтреби́тели , терпѣли́внѡ пᲂстрада́вшїѧ , и҆ вѣнцы̀ прїе́мшїѧ
ѿ́ бг҃а пᲂбѣ́дныѧ , ра́дᲂстнѡ да пᲂчте́мъ . =мⷱ҇ꙋ . В=иті́йствꙋюще
премꙋ́дрїи , со дерзнᲂве́нїемъ бг҃а сло́ва , виті́ѧ ѕлы́ѧ пᲂбѣди́сте , и҆
всѧ́къ ви́дъ пᲂдъє́мше ра́нъ , вельмѝ прᲂсла́вистесѧ . =боⷢ҇ . Ꙗ҆=ви́ласѧ є҆сѝ
две́рь живᲂтꙋ̀ , сме́рти две́ри затво́рши , ржⷭ҇тво́мъ сѝ чⷭ҇таѧ . ꙗ҆ви́ласѧ
є҆сѝ землѧ̀ и҆збра́ннаѧ , є҆ѧ́же ра́ди вᲂзнесе́сѧ ѿ землѝ на нб҃са̀ ,
чл҃ческᲂе сꙋщество̀ .

=и҆́нъ , кано́нъ . ст҃о́мꙋ и҆ вели́кᲂмꙋ , і҆ѡа́ннꙋ прⷣтчи . твᲂре́нїе ,
і҆ѡ́сифᲂво . гла́съ , ѕ҃ . і҆рмо́съ . Ч=ꙋ́вственныи фараѡ́нъ , пᲂтᲂпле́нъ бы́сть
с̾ вѡ́и , і҆зра́иль же прᲂше́дъ пᲂсредѣ̀ мᲂрѧ̀ , вᲂпїѧ́ше гдⷭ҇ви бг҃ꙋ на́шемꙋ
пᲂе́мъ , ꙗ҆́кѡ прᲂсла́висѧ . =запѣ́въ : ст҃ы́и вели́кїи , і҆ѡа́нне прⷣтче
гдⷭ҇нь , мᲂлѝ бг҃а ѡ҆ на́съ . А҆́=нг҃лъ бжⷭ҇твеныи , твᲂѐ рᲂжество̀ а҆́нг҃ле
бж҃їи пред̾вᲂзвѣстѝ ѻ҆ц҃ꙋ твᲂемꙋ̀ , с̾ ни́мже на́съ пᲂмѧнѝ въ де́нь сꙋ́дныи ,
ѡ҆брѣстѝ на́мъ ми́лᲂсть ст҃ы́и прⷣтче . ~Ѿр́асль сы́и кра́снаѧ пꙋсты́нѧ прⷣтче
хрⷭ҇то́въ , во мнѣ̀ непреста́ннѡ вᲂзраста́ющꙋю лѣ́нᲂсть , и҆́з̾кᲂрене
и҆сто́ргнꙋвъ , пᲂкаѧ́нїе мѧ принᲂси́ти плᲂды̀ сᲂтвᲂрѝ . ~Оу҆тро́ба без̾ча́днаѧ
тѧ̀ , пло́дъ ражда́етъ всесла́вно , бл҃гᲂплᲂди́тельна срⷣца̀ , ꙗ҆́же пре́же
непло́днаѧ пᲂказа́вша . но вѣ́рᲂю вᲂпїю́ ти крⷭ҇тлю , непло́днаѧ ми
пᲂмышле́нїѧ и҆сто́ргни . =боⷢ҇ . Л=е́стїю непреста́ннѡ , вра́гъ лᲂви́тъ мѧ
лꙋка́выи , тᲂгѡ̀ мѧ̀ лᲂвле́нїѧ всенепᲂро́чнаѧ и҆схи́ти , и҆ твᲂри́ти бцⷣе
наста́ви влⷣчнюю бжⷭ҇твенꙋю во́лю .

=пѣ́снь , г҃ . і҆рмо́съ .= ~Оу҆твердѝ гдⷭ҇и на ка́мени за́пᲂвѣдей ти ,
пᲂдви́гшеесѧ срⷣце мᲂѐ , ꙗ҆́кѡ є҆ди́нъ ст҃ъ є҆сѝ и҆ пра́веденъ .
~Млⷭ҇тивнымъ си ѻ҆́кᲂмъ при́зри на мѧ̀ , є҆гда̀ хᲂщꙋ̀ пред̾ тᲂбо́ю пред̾ста́ти
и҆ сꙋди́тисѧ , є҆ди́не бл҃гᲂпремѣни́телю гдⷭ҇и . ~Вᲂздыха́юща мѧ прїимѝ ,
ꙗ҆́кᲂже мытарѧ̀ и҆з̾ глꙋбины̀ дш҃е́вныѧ , и҆ пᲂкаѧ́нїе ми да́рꙋй сп҃се ,
грѣха̀ всѧ́кᲂгѡ мѧ̀ и҆збавлѧ́ѧ . =мⷱ҇ꙋ . Т=ече́нїемъ ст҃і́и прест҃ы́хъ ва́шихъ
крᲂве́й , скве́рнаѧ кро́вь , принᲂси́маѧ бѣсѡ́мъ и҆нᲂгда̀ в̾ тре́бищехъ
преста̀ . =мⷱ҇ꙋ . Д=х҃ᲂмъ прест҃ы́мъ ᲂу҆крѣплѧ́еми ст҃і́и , разᲂри́сте ка́пища
пᲂги́бельнаѧ , всѣ́хъ к̾ вѣ́рѣ ᲂу҆твержа́юще . =боⷢ҇ . З=ачала̀ є҆сѝ прест҃а́ѧ
сᲂдержа́щаго ве́сь ми́ръ , сегѡ̀ ра́ди мᲂлю́тисѧ , и҆зба́ви мѧ всѧ́кᲂгѡ
ѡ҆бдержа́нїѧ ѕло́бы .

=и҆́нъ , і҆рмо́съ . Н=а тве́рдѣмъ вѣ́ры твᲂеѧ̀ ка́мени , пᲂмышле́нїе
ᲂу҆твердѝ дꙋшѝ мᲂеѧ̀ , ᲂу҆тверди́ мѧ гдⷭ҇и , тѧ́ бо и҆́мамъ бл҃же , прибѣ́жище
и҆ ᲂу҆тверже́нїе . ~Вᲂз̾враще́нїе ѿ пꙋтѝ заблꙋ́ждьшемꙋ да́ждь ми ны́нѣ , и҆
прᲂстри́ ми рꙋ́кꙋ бл҃же́нне прⷣтче , въ пꙋчи́нѣ лю́тыхъ всегда̀ ѡ҆бꙋрева́емꙋ .
~Живꙋ̀ въ небреже́нїи , и҆ пᲂсѣче́нїе приближа́етсѧ , твᲂи́ми мл҃твами
вᲂзникнᲂве́нїе ми да́ждь , прⷭ҇нᲂсла́вныи прⷣтче . да не ꙗ҆́кѡ беспло́денъ
ѡ҆то́сланъ бꙋ́дꙋ во ѻ҆́гнь неᲂу҆гаси́мыи . ~Стра́шныи де́нь при две́рехъ , и҆
лю́тыми ѡ҆блᲂже́нъ є҆́смь бременьмѝ , ѿ ни́хже мѧ ѡ҆блегчѝ гдⷭ҇нь крⷭ҇тлю ,
чи́стыми твᲂи́ми мᲂльба́ми . =боⷢ҇ . П=рⷭ҇то́лъ бж҃їи ꙗ҆ви́ласѧ є҆сѝ бцⷣе ,
на не́мже пло́тїю сѣ́де хрⷭ҇то́съ , ѿ пе́рвагѡ паде́нїѧ чл҃ки вᲂз̾дви́же ,
во́ гласѣхъ ра́дᲂстныхъ пᲂю́щїѧ тѧ̀ .

=пѣ́снь , д҃ . і҆рмо́съ .= ~Оу҆слы́шавъ же прᲂро́къ прихо́дъ тво́й гдⷭ҇и , и҆
ᲂу҆бᲂѧ́хсѧ , ꙗ҆́кѡ хо́щеши ѿ дв҃ы рᲂди́тисѧ , и҆ чл҃кѡмъ ꙗ҆ви́тисѧ , и҆ гл҃аше ,
ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ , сла́ва си́лѣ твᲂе́й . ~Ка́пли сле́зъ
да́ждь ми , ще́дре мнᲂгᲂмлⷭ҇тиве , и҆з̾сꙋша́ющїѧ страсте́й мᲂи́хъ
и҆сто́чники , и҆ грѣха̀ всѧ́кᲂгѡ скве́рнꙋ ѿмыва́юща , и҆ ᲂу҆гаша́юща ѻ҆гнѧ̀
гее́нскагѡ вѣ́чнꙋющїи пла́мень негаси́мыи . ~Непреста́ѧ чешꙋ̀ стрꙋ́пы дш҃и
мᲂеѧ̀ сластᲂлю́бїемъ , и҆ пребыва́ѧ не и҆сцѣ́ленъ , в̾ чꙋ́вство са́мъ прїитѝ
нехᲂщꙋ̀ . что̀ бꙋ́дꙋ , и҆ что̀ сᲂтвᲂрю̀ ; хрⷭ҇тѐ ще́дрыи , ᲂу҆ще́дри и҆ спаси́
мѧ . =мⷱ҇ꙋ . В=о́дъ пᲂги́бельныхъ , и҆ бꙋ́ри ѕло́бныѧ , мч҃нцы прⷭ҇нᲂсла́внїи
вѣ́рᲂю преплы́вше , ѡ҆кᲂрмле́нїемъ бжⷭ҇твенымъ , в̾ без̾бѣ́днᲂе и҆ небꙋ́рнᲂе ,
црⷭ҇твїѧ нбⷭ҇нагѡ приста́нище дᲂи҆до́сте . =мⷱ҇ꙋ . С=вѣти́льницы
бл҃гᲂче́стїѧ , прᲂсвѣ́щницы и҆́стинѣ бы́вше , свѣ́тлыми по́двиги , пᲂтреби́сте
тмꙋ̀ без̾бо́жїѧ мнᲂгᲂбᲂлѣ́зненꙋю . чꙋде́съ же лꙋча́ми ст҃і́и , страсте́й мглꙋ̀
прᲂгᲂнѧ́ете . =боⷢ҇ . С=едьмᲂсвѣ́тлыи тѧ̀ свѣ́щникъ , ѻ҆́гнь бг҃ᲂразꙋ́мїѧ
нᲂсѧ́щь ѻ҆трᲂкᲂви́це , прᲂро́къ дре́вле пред̾ви́дѣ , свѣтѧ́щь , сꙋ́щимъ во тмѣ̀
невѣ́дѣнїѧ бѣ́дствꙋющимъ , тѣ́мже вᲂпїю́ ти всенепᲂро́чнаѧ , прᲂсвѣти́ мѧ
мᲂлю́сѧ .

=и҆́нъ , і҆рмо́съ . О=у҆слы́шахъ слꙋ́хъ тво́й и҆ ᲂу҆бᲂѧ́хсѧ , разꙋмѣ́хъ дѣ́ла
твᲂѧ̀ , и҆ диви́хсѧ гдⷭ҇и . ~И҆сцѣлѝ прⷣтче , ᲂу҆ѧ́звенᲂе на пꙋте́хъ
разбо́йническихъ срⷣце мᲂѐ мᲂлю́тисѧ , дѣ́йственымъ бы́лїемъ бжⷭ҇твеныхъ ти
мл҃твъ . ~Низ̾лᲂжѝ прⷣтче , и҆́же є҆щѐ живꙋ́щїи в̾ дш҃и мᲂе́й грѣ́хъ , и҆
вᲂзникнᲂве́нїе ми ны́нѣ да́ждь , къ сла́стемъ пᲂпᲂлза́ющемꙋсѧ . ~Приста́нище
на́мъ ꙗ҆ви́сѧ вᲂлнꙋ́ющимсѧ въ пꙋчи́нѣ , жите́йскїѧ бꙋ́ри прелага́ющи всѣ́хъ ,
в̾ тишинꙋ̀ пребᲂга́те . =боⷢ҇ . Н=е ѡ҆сꙋдѝ менѐ гдⷭ҇и по дѣ́лᲂмъ мᲂи́мъ , но
млⷭ҇тивъ ми ꙗ҆ви́сѧ всеще́дрыи , мо́литъ со крⷭ҇тлемъ ро́ждьшаѧ тѧ̀ .

=пѣ́снь , є҃ . і҆рмо́съ . и҆з̾ =нᲂщѝ ᲂу҆́треннююща чл҃кᲂлю́бче прᲂсвѣтѝ
мᲂлю́сѧ , и҆ наста́ви мѧ на пᲂвелѣ́нїѧ твᲂѧ̀ , и҆ наꙋчи́ мѧ сп҃се , твᲂри́ти
во́лю твᲂю̀ . ~Сѐ и҆́же тала́нтъ тво́й скры́выи хрⷭ҇тѐ , лѣни́выи ра́бъ
тво́й дѣ́лы , а҆́зъ є҆́смь , и҆ ᲂу҆пражнѧ́юсѧ лꙋка́выми страстьмѝ , тѣ́мже
да мѧ̀ во ѻ҆́гнь не по́слеши . ~Тво́й сн҃ъ бы́въ бл҃гᲂда́тїю бл҃гᲂꙋтро́бне
гдⷭ҇и , пᲂрабо́тихсѧ врагꙋ̀ , и҆ ѿ тебѐ ᲂу҆да́лихсѧ жи́въ блꙋ́днѡ . тѣ́мже
ѡ҆брати́въ мѧ спасѝ . =мⷱ҇ꙋ . М=ч҃нцы ста́ша пред̾ сꙋди́щемъ , брᲂнѧ̀ вѣ́ры
нᲂсѧ́ще , тѣ́мже стрѣла́ми пре́лести , ᲂу҆ѧзви́ти лю́тыи ѿстꙋ́пникъ тѣ́хъ
не вᲂзмо́же . =мⷱ҇ꙋ . О=у҆мерщвѧ́еми тѣлесы̀ мч҃нцы , всѧ́ка ᲂу҆мертви́ша
кᲂва́рства вра́жїѧ , и҆ к̾ живᲂтꙋ̀ нестарѣ́ющемꙋсѧ преи҆до́ша в̾ ра́дᲂсти ,
вѣнцы̀ прїе́мше пᲂбѣ́ды . =боⷢ҇ . Д=ве́ри непрᲂхᲂди́маѧ , ѿве́рзи ми две́ри
мᲂлю́сѧ пᲂкаѧ́нїѧ и҆́стиннагѡ , и҆ ѿ вра́тъ а҆́дᲂвыхъ и҆схи́ти мѧ чи́стаѧ ,
ꙗ҆́же всѣ́мъ наста́внице .

=и҆́нъ , і҆рмо́съ . К=ъ тебѣ̀ ᲂу҆́треннюю , милᲂсе́рдїѧ ра́ди самᲂгѡ̀
па́дшагѡ , прело́жшасѧ непрело́жнѡ , и҆ до́ страсти без̾стра́стїемъ
прекло́ньшасѧ сло́ве бж҃їи ми́ръ пᲂда́ждь ми чл҃кᲂлю́бче . ~Цр҃квь бы́въ
бл҃же́нне трⷪ҇цѣ , и҆ въ цр҃кви твᲂе́й ст҃ѣ́й се́й , со́браннїи , въ вѣ́рѣ
те́плѣ мо́лимсѧ ти прⷣтче , и҆зба́ви на́съ ѿ напа́стей и҆ скᲂрбе́й ,
всехва́льне . ~Оу҆страни́выисѧ всѧ́кїѧ дᲂбрᲂдѣ́тели ᲂу҆́мъ мо́й , тебѐ и҆́же
стра́ннымъ хᲂди́вша пꙋте́мъ въ житїѝ бл҃же́нне , ны́нѣ мᲂлю̀ , всѧ́ческихъ
бг҃ꙋ прибли́жи мѧ , ᲂу҆твержа́ѧ мѧ ᲂу҆го́дными даѧ́ньми . ~Пᲂгрꙋже́и
і҆ѡрда́нскими вᲂда́ми , млⷭ҇ти бе́зднꙋ прⷪ҇рче , тече́нїѧ страсте́й мᲂи́хъ
мл҃твами сѝ и҆з̾сꙋшѝ ны́нѣ , и҆сто́чникъ ми слеза́мъ пᲂдава́ѧ . =боⷢ҇ .
П=реꙋкра́шена бжⷭ҇твеными свѣтлᲂстьмѝ , кра́снагѡ въ дᲂбро́тахъ пᲂрᲂдила̀ є҆сѝ
дв҃о . тᲂгѡ̀ ᲂу҆́бѡ при́снѡ мᲂлѝ , спасти́сѧ на́мъ ѿ тлѝ , и҆́же вѣ́рᲂю и҆
любо́вїю тѧ̀ сла́вѧщимъ .

=пѣ́снь , ѕ҃ . і҆рмо́съ . В=ᲂзᲂпи́хъ всѣ́мъ срⷣцемъ мᲂи́мъ , к̾ ще́дрᲂмꙋ
бг҃ꙋ , и҆ ᲂу҆слы́ша мѧ ѿ а҆́да преи҆спо́днѧгѡ , и҆ вᲂзведѐ ѿ тлѝ живо́тъ
мо́й . ~Не ꙗ҆вѝ менѐ бѣсо́мъ ѻ҆бра́дᲂванїе в̾ де́нь стра́шныи хрⷭ҇тѐ
і҆с҃е , да не ᲂу҆слы́шꙋ тᲂгда̀ гла́са ѿсыла́юща , во ѻ҆́гнь гее́нскїи .
~Пᲂгрꙋзи́ мѧ во глꙋбинѣ̀ прегрѣше́нїи , и҆́же пра́ведныхъ вра́гъ , и҆
к̾ щедро́тъ твᲂи́хъ притека́ю пꙋчи́нѣ , і҆с҃е к̾ приста́нищꙋ живᲂта̀ и҆спра́ви
мѧ . =мⷱ҇ꙋ . Б=ᲂлѣ́зней мно́гихъ ра́лᲂмъ , ѡ҆бнᲂви́сте , дш҃е́внꙋю браздꙋ̀
премꙋ́дрїи , бжⷭ҇твенымъ сѣ́менемъ вѣ́ры , мнᲂгᲂпло́дныи мꙋче́нїѧ кла́съ ,
ꙗ҆́вѣ плᲂдᲂнᲂси́сте . =мⷱ҇ꙋ .= ~Ꙗ҆́звами ᲂу҆ѧзви́сте ᲂу҆ѧзви́вшаго ва́съ ,
бл҃гᲂче́стїи ѻ҆рꙋ́жницы , тѣ́мже преста́вльшесѧ к̾ живᲂтꙋ̀ , стра́сти нн҃ѣ
чл҃кѡмъ и҆сцѣлѧ́ете . =боⷢ҇ . Х=ра́мъ бж҃їи ꙗ҆ви́ласѧ є҆сѝ всенепᲂро́чнаѧ
бцⷣе , во́ньже всели́сѧ па́че ᲂу҆ма̀ , и҆́же чл҃ческᲂе сꙋщество̀ ѡ҆бᲂжѝ , и҆
сᲂтвᲂри́лъ є҆́сть вѣ́рныхъ хра́мы себѣ̀ .

=и҆́нъ , і҆рмо́съ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆҆ вᲂлне́нїѧ
ᲂу҆́же нетерпѧ̀ , ꙗ҆́кѡ і҆ѡ́на ко влⷣцѣ вᲂпїю́ ти , и҆з̾ тли́ мѧ вᲂзведѝ .
~Цвѣ́тъ прᲂро́че ѿ ко́рене непло́дна прᲂзѧ́блъ є҆сѝ , и҆ срⷣца̀ непло́днаѧ
всѣ́хъ , бг҃ᲂразꙋ́мїемъ плᲂди́тельна въ хвалꙋ̀ гдⷭ҇ню ꙗ҆ви́лъ є҆сѝ . ~Сᲂкрꙋшѝ
в̾ско́рѣ лꙋка́ваго по́днᲂги на́ша , и҆ и҆спра́ви на́ша стᲂпы̀ мы́сленыѧ ,
на пꙋ́ть ми́ра , прⷣтче хᲂда́тайствᲂмъ ти . ~Ѡ҆градѝ прⷪ҇рче пра́вдᲂю ста́до
свᲂѐ , и҆збавлѧ́ѧ на́съ всѧ́кᲂго навѣ́та бѣсо́вскаго , и҆ вѣ́чнаго мꙋче́нїѧ .
=боⷢ҇ . П=ѣ́снь ти дв҃о бл҃гᲂдаре́нїѧ прино́симъ , тебѐ ра́ди чⷭ҇таѧ
спа́сшїисѧ ѿ пе́рвыѧ клѧ́твы , всѧ́ко бл҃гᲂслᲂве́нїе плᲂди́мъ .

=пѣ́снь , з҃ . і҆рмо́съ . С=ᲂгрѣши́хᲂмъ и҆ без̾зако́ннᲂвахᲂмъ , и҆
не ѡ҆правди́хᲂмсѧ пред̾ тᲂбо́ю , ни сᲂблюдо́хᲂмъ ни сᲂтвᲂри́хᲂмъ , ꙗ҆́кᲂже
запᲂвѣ́да на́мъ , но непреда́ждь на́съ до кᲂнца̀ , ѻ҆те́ческїи бж҃е .
~Призира́ю в̾ млⷭ҇ть твᲂю̀ без̾чи́сленꙋю , без̾мѣ́рно сᲂгрѣши́выи , вѣ́мъ твᲂю̀
млⷭ҇ть , вѣ́мъ и҆ дᲂлгᲂтерпѣ́нїе и҆ неѕло́бїе , пᲂкаѧ́нїѧ ми да́рꙋй плᲂды̀ ,
ще́дрыи хрⷭ҇тѐ и҆ спаси́ мѧ . ~И҆сцѣлѝ ще́дре срⷣца мᲂегѡ̀ не и҆сцѣ́льныѧ
стра́сти , да́ждь ѿсѣче́нїе дᲂлго́въ мᲂи́хъ , тѧ́жкᲂе бре́мѧ ѡ҆блегчѝ , да во
ᲂу҆миле́нїи тѧ сла́влю , и҆́же ѻ҆ц҃ъ на́шихъ бг҃а . =мⷱ҇ꙋ . В=ѧ́жеми , и҆
с̾сѣца́еми , и҆ снѣда́еми ѻ҆гне́мъ веще́ственымъ , льво́мъ и҆з̾дава́еми
на снѣ́дь , и҆ прᲂтѧза́еми на кᲂлесѣ́хъ , не ѿверго́шасѧ тебѐ жива́гѡ бг҃а
на́шегѡ , бжⷭ҇твенїи и҆ сщ҃е́ннїи страда́льцы . =мⷱ҇ꙋ . Р=аздѣлѧ́еми
ѿ тѣле́съ , но нераздѣ́льни ѿ бг҃а ꙗ҆ви́стесѧ мч҃нцы , ра́ди сᲂє҆дине́нїѧ
бжⷭ҇твенагѡ , сᲂє҆дини́вшаго себѐ нетлѣ́нно ва́мъ , є҆го́же прⷭ҇нѡ мᲂли́те ,
и҆зба́вити на́съ всѧ́кїѧ нꙋ́жды стра́шныѧ . =боⷢ҇ . П=рᲂрасти́ла є҆сѝ
без̾ сѣ́мене влⷣчце , є҆го́же рᲂдѝ ѻ҆ц҃ъ нетлѣ́нно , пребы́вши дв҃ᲂю
по ржⷭ҇твѣ̀ , ꙗ҆́кᲂже и҆ пре́жде ржⷭ҇тва̀ , тѣ́мже ᲂу҆бл҃жа́ема є҆сѝ , и҆
прᲂславлѧ́ема непреста́нно , ꙗ҆́кѡ мт҃и бж҃їѧ сꙋ́щи .

=и҆́нъ , і҆рмо́съ . Ѻ҆́=трᲂцы в̾ вавило́нѣ , пе́щи пла́менны не ᲂу҆бᲂѧ́шасѧ .
но пᲂсредѝ ѻ҆гнѧ̀ в̾ве́ржени , прᲂхлажда́еми взыва́хꙋ , блгⷭ҇ве́нъ є҆сѝ гдⷭ҇и
бж҃е ѻ҆ц҃ъ на́шихъ . ~Гла́съ сло́ва сы́и , нн҃ѣ гла́сы на́ша прїимѝ крⷭ҇тлю ,
и҆ ѿ страсте́й и҆ бѣ́дъ , и҆ мно́гихъ напа́стей , и҆ вѣ́чнагѡ мꙋче́нїѧ ,
и҆зба́ви лю́ди свᲂѧ̀ . ~Рꙋко́ю пᲂказꙋ́еши прᲂро́че а҆́гньца бж҃їѧ , ми́рꙋ
взе́млющагѡ грѣхѝ . є҆го́же при́снѡ мᲂлѝ , ѿѧ́ти мᲂѧ̀ прегрѣше́нїѧ лю́таѧ и҆
лѣ́ты ᲂу҆держа́ннаѧ , и҆ живᲂтꙋ̀ спᲂдо́бити мѧ . ~Дш҃е мᲂѧ̀ пᲂтщи́сѧ ,
пᲂмраче́нїе ѡ҆ста́вльши без̾слᲂве́сныхъ страсте́й и҆ вᲂзᲂпі́й ᲂу҆ще́дри мѧ
і҆с҃е , мᲂльба́ми крⷭ҇тлѧ . и҆ и҆зба́ви мѧ тимѣ́нїѧ ѕо́лъ мᲂи́хъ . =боⷢ҇ .
Є҆=мꙋ́же пред̾стᲂѧ́тъ съ тре́петᲂмъ нбⷭ҇нїи чи́ни , тᲂгѡ̀ рᲂдила̀ є҆сѝ
чⷭ҇таѧ , сᲂвᲂкꙋ́пльшагᲂсѧ чл҃кѡмъ бл҃гᲂстїю . є҆го́же мᲂлѝ , ᲂу҆ще́дрити рабы̀
твᲂѧ̀ .

=пѣ́снь , и҃ . і҆рмо́съ . Є҆=го́же во́и нбⷭ҇нїи сла́вѧтъ , и҆ трепе́щꙋтъ
херꙋви́ми и҆ серафи́ми , всѧ́кѡ дыха́нїе и҆ тва́рь , по́йте бл҃гᲂслᲂви́те , и҆
превᲂзнᲂси́те є҆гѡ̀ во́ вѣки . ~Взира́ю на вели́кꙋю млⷭ҇ть щедро́тъ твᲂи́хъ
сп҃се , ꙗ҆́кᲂже дв҃дъ , сᲂгрѣши́въ па́че ѻ҆́нᲂго , и҆ зᲂвꙋ̀ со ѻ҆́нѣмъ . є҆ди́не
ми́лᲂстиве пᲂми́лꙋй мѧ в̾ско́рѣ . ~Кᲂне́цъ бл҃гъ бы́ти ми мᲂлю́сѧ , и҆
пᲂлᲂжи́тиже никᲂгда̀ кᲂне́цъ лꙋка́выхъ дѣѧ́нїи , не ᲂу҆се́рдствꙋю ,
пᲂмраче́нїемъ ѡ҆жестᲂче́нно и҆мѣ́ѧ мᲂѐ срⷣце . ᲂу҆ще́дри мѧ бж҃їи сло́ве .
=мⷱ҇ꙋ . Ꙗ҆́=кѡ и҆з̾бра́ннаѧ и҆ непᲂро́чнаѧ закла́нїѧ , пᲂже́ршемꙋсѧ на́съ
ра́ди , є҆динᲂро́днᲂмꙋ сло́вꙋ , во́лею принесо́стесѧ страстᲂте́рпцы , же́ртвы
всѧ̀ ᲂу҆праздни́вше бѣсо́вскїѧ . =мⷱ҇ꙋ . Ж=и́лъ ѿрѣ́занїѧ , зꙋбѡ́въ
и҆скᲂрене́нїѧ , ѿѧ́тїе же рꙋ́къ , и҆ раздрᲂбле́нїе ᲂу҆дѡ́въ . и҆ всѧ́кѡ и҆́но
тᲂмле́нїе , претерпѣ́сте до́блественѣ мч҃нцы , пᲂю́ще хрⷭ҇та̀ є҆ди́нᲂгѡ
стрⷭ҇тᲂпᲂло́жника . =боⷢ҇ . Н=о́ва на́мъ млⷣнца пᲂрᲂдила̀ є҆сѝ , ве́тхагѡ
де́ньми , но на землѝ стезѝ пᲂказꙋ́юща , и҆ ѡ҆бетша́вшее є҆стество̀
ѡ҆б̾нᲂвлѧ́юща , без̾невѣ́стнаѧ бл҃гᲂслᲂве́наѧ .

=и҆́нъ , і҆рмо́съ . П=о зако́нѣ ѻ҆́ч҃и преблаже́ннїи в̾ вавилѡ́нѣ ю҆́нїи ,
бѣдꙋ̀ прїе́млюще царю́ющагѡ небрего́ша , пᲂвелѣ́нїѧ безꙋ́мнагѡ и҆
сᲂвᲂкꙋпле́ннїи , в̾ не́мже не и҆звари́шасѧ ѻ҆гнѝ , держа́щемꙋ дᲂсто́йно
вᲂз̾сыла́хꙋ пѣ́снь , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀
во́ вѣки . =на́ =слᲂво креща́емо , ви́дѣвъ дх҃ъ ст҃ы́и низ̾хᲂдѧ́щь ,
в̾ видѣ́нїи гᲂлꙋби́нѣ , и҆ гла́съ ѻ҆ч҃ь ᲂу҆слы́шати спᲂдо́билсѧ є҆сѝ
бл҃же́нне , се́й є҆́сть сн҃ъ мо́й сᲂпресто́льныи . є҆го́же пᲂе́тъ всѧ̀ тва́рь
гдⷭ҇а во́ вѣки . ~Ѻ҆гне́мъ прᲂро́че твᲂи́хъ мл҃твъ , хврастны́ѧ стра́сти мы́сли
мᲂеѧ̀ пᲂпалѝ , и҆ ᲂу҆гаше́ныи срⷣца мᲂегѡ̀ свѣ́щникъ вᲂж̾зѝ па́ки , ꙗ҆́кѡ
да и҆з̾ дале́че разꙋмѣ́въ , вᲂспᲂю̀ сᲂзда́вшагѡ , свѣ́тъ пᲂвелѣ́нїи , гдⷭ҇а
вᲂспѣва́йте дѣ́ла , и҆ превᲂз̾нᲂси́те є҆гѡ̀ во́ вѣки . ~Сᲂкры́выи ра́бъ
тала́нтъ , є҆го́же въ дѣ́ланїе ѿ тебѐ прїѧ́хъ , а҆́зъ є҆́смь страстны́и , и҆
что̀ сᲂтвᲂрю̀ є҆гда̀ на сꙋ́дъ прїи́деши , кᲂго́ждо дѣ́ло и҆зыска́ѧ ; но
пᲂщади́ мѧ влⷣко , мᲂльба́ми прⷣтчи твᲂегѡ̀ , и҆ не во ѻ҆́гнь мѧ̀ пᲂслѝ
пᲂю́ща , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки . =боⷢ҇ .
С=ᲂблюдѝ мᲂю̀ мы́сль во смире́нїи ѻ҆трᲂкᲂви́це бг҃ᲂра́дᲂваннаѧ , ꙗ҆́же
ржⷭ҇тво́мъ свᲂи́мъ сᲂкрꙋши́вши вᲂзнᲂше́нїѧ бѣсо́вскаѧ . и҆ вᲂздви́гни мѧ
ѿ́ гнᲂѧ страсте́й , и҆ а҆́лчꙋща насытѝ блгⷣти твᲂеѧ̀ пᲂю́ща , гдⷭ҇а
вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки .

=та́же , пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆ =пᲂкло́ны до землѝ .

=пѣ́снь , ѳ҃ . і҆рмо́съ . Б=ез̾сѣ́менно зача́тїе , и҆ ржⷭ҇тво̀ несказа́нно ,
и҆ мт҃ре без̾мꙋ́жныѧ без̾ тлѝ прижи́тїе . бж҃їе бо ржⷭ҇тво̀ ѡ҆бнᲂвлѧ́етъ
є҆стество̀ . тѣ́мже тѧ̀ всѝ ро́ди бг҃ᲂневѣ́стнꙋю мт҃рь правᲂсла́вно
велича́емъ . ~І҆с҃е чл҃кᲂлю́бче , ты̀ є҆ди́нъ не́мᲂщь на́шꙋ с̾вѣ́си .
в̾ сїю́ бо ѻ҆блече́сѧ милᲂсе́рдїѧ ра́ди , хᲂтѧ̀ сїю̀ ѡ҆чи́стити . тѣ́мже
скве́рны лꙋка́выѧ , и҆ гнᲂе́нїѧ страсте́й мᲂи́хъ ѡ҆чи́сти , и҆ спаси́ мѧ .
~Ꙗ҆́кѡ блꙋдни́ца сле́зы принᲂшꙋ́ ти чл҃кᲂлю́бче , ꙗ҆́кѡ мыта́рь вᲂздыха́ѧ
зᲂвꙋ́ ти ѡ҆чи́сти . ꙗ҆́кᲂже ханане́ѧ вᲂпїю̀ , пᲂми́лꙋй мѧ . ꙗ҆́кᲂже петра̀
пᲂка́ѧвшасѧ , прᲂще́нїю спᲂдо́би , и҆ спаси́ мѧ . =мⷱ҇ꙋ . П=ло́тїю
спле́тшесѧ , беспло́тнᲂмꙋ мирᲂде́ржцꙋ , по́двиги страда́нїи тᲂгѡ̀
низ̾лᲂжи́сте , и҆ пᲂбѣ́ды вѣнцы̀ прїѧ́сте дᲂсто́йнѡ . тѣ́мже мᲂли́те прилѣ́жнѡ
ѡ҆ всѣ́хъ , и҆́же вѣ́рᲂю вᲂспѣва́ющихъ ва́съ ст҃і́и . =мⷱ҇ꙋ . Ѡ҆=ст҃и́лъ є҆сѝ
гдⷭ҇и зе́млю , ст҃ы́ми крᲂвьмѝ ст҃ы́хъ твᲂи́хъ , и҆ тѣ́хъ прест҃ы́ѧ дꙋ́хи ,
дꙋхᲂвѡ́мъ си́лъ ст҃ы́хъ сᲂвᲂкꙋпи́лъ є҆сѝ . всѣ́хъ же си́ми ѡ҆сщ҃а́еши , и҆́же
вѣ́рᲂю и҆́стиннᲂю тебѐ ѡ҆сщ҃а́ющихъ . =боⷢ҇ . Г=ла́съ ти прино́симъ
а҆рха́нг҃лѡвъ пречⷭ҇таѧ , ра́дꙋисѧ дв҃о . ра́дꙋисѧ в̾мѣсти́вшаѧ бг҃а
невмѣсти́маго . ра́дꙋисѧ клѧ́твѣ разрꙋше́нїе , и҆ блгⷭ҇ве́нїѧ в̾вᲂже́нїе .
ра́дꙋисѧ є҆ди́на раю̀ две́ри ѿве́рзшаѧ .

=и҆́нъ , і҆рмо́съ . С=тра́нствїѧ влады́чнѧ , и҆ без̾сме́ртнѣй трапе́зѣ ,
на го́рнѣмъ мѣ́стѣ , высо́кими ᲂу҆мы̀ вѣ́рнїи прїиди́те вᲂспрїи́мемъ
вᲂз̾ше́дша сло́ва , ѿ́ слᲂва наꙋ́чшесѧ , є҆го́же велича́емъ . ~И҆сцѣлѝ мо́й
ᲂу҆́мъ лю́тѣ ᲂу҆ѧ́звенагѡ , и҆ ᲂу҆тᲂлѝ ѕлѣ̀ смꙋща́ющꙋю мѧ̀ бꙋ́рю
сластᲂлю́бїемъ житїѧ̀ , и҆ пᲂкажи́ ми пᲂкаѧ́нїѧ пꙋтѝ пра́выѧ , гдⷭ҇нь
прⷣтче . ~Ꙗ҆ви́лсѧ є҆сѝ пᲂсредѣ̀ стᲂѧ̀ , ве́тхаго же и҆ но́ваго прⷪ҇рче ,
ѻ҆́вᲂмꙋ ᲂу҆́бѡ преста́ти твᲂрѧ̀ , ѻ҆́вагᲂже свѣ́тъ пᲂказꙋ́ѧ . в̾не́мже хᲂди́ти
наста́ви на́съ , въ ра́зꙋмѣ бжⷭ҇твенѣмъ , ꙗ҆́кѡ да тмы̀ и҆зба́вимсѧ
вѣ́чнꙋющїѧ . ~Сᲂвᲂкꙋпи́лсѧ є҆сѝ с̾ во́инствы нбⷭ҇ными бг҃ᲂмꙋ́дре с̾ ни́ми же
хрⷭ҇та̀ мᲂлѝ , спасти́сѧ на́мъ сꙋ́щимъ на землѝ чтꙋ́щимъ тѧ̀ , в̾ честнѣ́мъ
твᲂе́мъ се́мъ хра́мѣ крⷭ҇тлю і҆ѡа́нне гдⷭ҇нь прⷣтче . ~Де́нь и҆спо́лнь гнѣ́ва ,
дн҃ь тмы̀ є҆́сть , и҆́же дѣ́ла и҆мꙋ́щимъ тмы̀ , сꙋ́дъ стра́шныи . крⷭ҇тлю
хрⷭ҇то́въ и҆ прⷣтче , мл҃твами сѝ тᲂгда̀ и҆зба́ви ѡ҆сꙋжде́нїѧ всѣ́хъ , тебѐ
чтꙋ́щихъ . =боⷢ҇ . Ꙗ҆=ви́ласѧ є҆сѝ херꙋви́мъ ст҃ѣ́йши дв҃о , ꙗ҆́кѡ бг҃а
ро́ждьши прест҃а́го . всѣ́хъ на́съ ѡ҆ст҃ѝ , и҆́же во́ гласѣхъ ст҃ы́хъ вѣ́рᲂю ,
в̾ нᲂщѝ и҆ во́дни тебѐ ѡ҆сщ҃а́ющихъ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , пᲂкаѧ́нны . гла́съ , ѕ҃ . Н=а́га мѧ ѡ҆брѣ́те
ѿ дᲂбрᲂдѣ́телей вра́гъ , стрѣло́ю грѣхо́внᲂю ᲂу҆ѧзви́въ . но ты̀ бж҃е ꙗ҆́кѡ
вра́чь дш҃а́мъ же и҆ тѣ́лᲂмъ , ꙗ҆́звы дш҃и мᲂеѧ̀ и҆сцѣлѝ , и҆ пᲂми́лꙋй мѧ .

=сти́хъ : и҆спо́лнихᲂмсѧ за ᲂу҆́тра . С=рⷣца мᲂегѡ̀ стрꙋ́пы ѿ мно́гихъ грѣ́хъ
прᲂзѧ́бшїѧ ми и҆сцѣлѝ сп҃се , ꙗ҆́кѡ дш҃а́мъ и҆ тѣ́лᲂмъ вра́чь , и҆ пᲂдаѧ̀
прᲂсѧ́щимъ прегрѣше́нїемъ прᲂще́нїе . при́снѡ да́рꙋй ми сле́зы пᲂкаѧ́нїѧ ,
даѧ́ ми разрѣше́нїе дᲂлгѡ́въ гдⷭ҇и , и҆ пᲂми́лꙋй мѧ̀ .

=сти́хъ : и҆ бꙋ́ди свѣ́тлᲂсть . мⷱ҇ꙋ . Г=дⷭ҇и , а҆́ще небы́хᲂмъ ст҃ы́ѧ твᲂѧ̀
и҆мѣ́ли мᲂли́твеники , и҆ бл҃гᲂсты́ню твᲂю̀ ми́лꙋющꙋю на́съ , ка́кѡ смѣ́ли
бы́хᲂмъ сп҃се пѣ́ти тѧ̀ , є҆го́же славᲂсло́вѧтъ непреста́ннѡ а҆́нг҃ли .
срⷣцевѣ́дче пᲂщадѝ дш҃а на́ша . =сла́ва , и҆ ны́нѣ , боⷢ҇ . В=ели́кимъ дарѡ́мъ
спᲂдо́биласѧ є҆сѝ , є҆ди́на пречⷭ҇таѧ дв҃о мт҃и бж҃їѧ , ꙗ҆́кѡ рᲂдила̀ є҆сѝ
на́мъ є҆ди́нᲂго ѿ трⷪ҇цы , хрⷭ҇та̀ жизнᲂда́вца , во спасе́нїе дш҃а́мъ на́шимъ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= є҆=ктенїѧ̀ . =та́же , ча́съ , а҃ . ѱ=алмы̀ , ѡ҆бы́чны .
и҆ про́чее , и҆ кᲂне́чныи ѿпꙋ́стъ .

В=о вто́рникъ , бл҃же́нны . гла́съ , ѕ҃ .=

~Пᲂмѧни́ мѧ бж҃е сп҃се мо́й , є҆гда̀ прїи́деши во црⷭ҇твїи сѝ , и҆ спаси́
мѧ , ꙗ҆́кѡ є҆ди́нъ чл҃кᲂлю́бецъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
И҆́=же петро́въ пла́чь прїе́мыи , прїимѝ мᲂѐ хрⷭ҇тѐ пᲂкаѧ́нїе , и҆
да́рꙋй ми сᲂгрѣше́нїемъ прᲂще́нїе .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . П=рᲂпᲂвѣ́давыи пᲂкаѧ́нїе
чл҃кѡмъ , гдⷭ҇нь крⷭ҇тлю и҆ прⷣтче мᲂлю́сѧ , пᲂка́ѧтисѧ ми ѿ дш҃и спᲂдо́би .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
Т=ревᲂлне́нїѧ пᲂд̾є́мше страсте́й ст҃і́и , и҆ сꙋ́щїѧ в̾ бꙋ́ри бᲂлѣ́зней
и҆збавлѧ́ете , тѣ́мже бл҃жи́ми є҆стѐ .

=сла́ва . И҆́=же прⷪ҇рки прᲂславлѧ́емыи сп҃се мо́й в̾ трⷪ҇цѣ , про́стᲂже и҆
неслїѧ́нно , прⷣтчи мл҃твами спаси́ мѧ .

=и҆ ны́нѣ . З=астꙋ́пнице крѣ́пкаѧ , сꙋ́щимъ въ ско́рбѣхъ , застꙋпи́ мѧ
ѿ жите́йскихъ страсте́й прило́га , и҆ спасѝ влⷣчце .



