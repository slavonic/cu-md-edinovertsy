=каѳи́сма , д҃ . ѱл҃о́мъ дв҃довъ , к҃д .=

~Къ тебѣ̀ гдⷭ҇и воз̾двиго́хъ дш҃ꙋ мою̀ , бж҃е мо́й на тѧ̀ ᲂу҆пова́хъ , да не постыжꙋ́сѧ во́ вѣки . Ни посмѣю́т̾мисѧ вразѝ моѝ . и҆́бо всѝ терпѧ́щїи тѧ̀ не постыдѧ́тсѧ . Да постыдѧ́тсѧ без̾зако́ннꙋющїи в̾сꙋ́е . Пꙋтѝ твоѧ̀ гдⷭ҇и скажи́ ми , и҆ стезѧ́мъ твои́мъ наꙋчи́ мѧ . Наста́ви мѧ на и҆́стинꙋ твою̀ , и҆ наꙋчи́ мѧ . ꙗ҆́кѡ ты̀ є҆сѝ бг҃ъ сп҃съ мо́й , и҆ тебѐ терпѣ́хъ ве́сь де́нь . Помѧнѝ щедро́тъ твои́хъ гдⷭ҇и , и҆ млⷭ҇ти твоѧ̀ ꙗ҆́кѡ ѿ́ вѣка сꙋ́ть . Грѣ́хъ ю҆́ности моеѧ̀ , и҆ невѣ́жествїѧ моегѡ̀ не помѧнѝ . по млⷭ҇ти твое́й помѧни́ мѧ ты̀ , ра́ди бл҃гости твоеѧ̀ гдⷭ҇и . Бл҃гъ и҆ пра́въ гдⷭ҇ь , сегѡ̀ ра́ди зако́нъ положи́тъ согрѣша́ющимъ на пꙋтѝ . Наста́витъ кро́ткїѧ на сꙋ́дъ , и҆ наꙋчи́тъ кро́ткїѧ пꙋте́мъ свои́мъ . Всѝ пꙋтїѐ гдⷭ҇ни млⷭ҇ть и҆ и҆́стина , взыска́ющимъ завѣ́та є҆гѡ̀ и҆ свидѣ́нїѧ є҆гѡ̀ . Ра́ди и҆́мене твоегѡ̀ гдⷭ҇и , и҆ ѡ҆чи́сти грѣ́хъ мо́й , мно́гъ бо є҆́сть . Кто̀ є҆́сть чл҃къ боѧ́исѧ гдⷭ҇а ; зако́нъ положи́тъ є҆мꙋ̀ на пꙋтѝ , и҆́же и҆зво́ли . Дш҃а є҆гѡ̀ во бл҃ги́хъ водвори́тсѧ , и҆ сѣ́мѧ є҆гѡ̀ наслѣ́дитъ зе́млю . Держа́ва гдⷭ҇ь боѧ́щимсѧ є҆гѡ̀ , и҆ завѣ́тъ є҆гѡ̀ ꙗ҆ви́тъ и҆́мъ . Ѻ҆́чи моѝ вы́нꙋ ко́ гдⷭ҇ꙋ , ꙗ҆́кѡ то́й и҆сто́ргнетъ ѿ сѣ́ти но́зѣ моѝ . При́зри на мѧ̀ и҆ поми́лꙋй мѧ , ꙗ҆́кѡ є҆диноро́дъ и҆ ни́щь є҆́смь а҆́зъ . Ско́рби срⷣца моегѡ̀ ᲂу҆мно́жишасѧ , и҆ ѿ бѣ́дъ мои́хъ и҆зведи́ мѧ . Ви́ждь смире́нїе моѐ и҆ трꙋ́дъ мо́й , и҆ ѿпꙋстѝ всѧ̀ грѣхѝ моѧ̀ . Ви́ждь врагѝ моѧ̀ ꙗ҆́кѡ ᲂу҆мно́жишасѧ , и҆ ненавидѣ́нїемъ не пра́веднымъ воз̾ненави́дѣша мѧ̀ . Сохранѝ дш҃ꙋ мою̀ и҆ и҆зба́ви мѧ . да не постыжꙋ́сѧ , ꙗ҆́кѡ ᲂу҆пова́хъ на тѧ̀ . Неѕло́бивїи и҆ пра́вїи прилѣплѧ́хꙋсѧ мнѣ̀ , ꙗ҆́кѡ потерпѣ́хъ тѧ гдⷭ҇и . И҆зба́ви бж҃е і҆и҃лѧ ѿ всѣ́хъ ско́рбїи є҆гѡ̀ .

=ѱл҃о́мъ дв҃довъ , к҃є .=

~Сꙋди́ ми гдⷭ҇и , ꙗ҆́кѡ а҆́зъ неѕло́бою мое́ю ходи́хъ , и҆ на́ гдⷭ҇а ᲂу҆пова́ѧ не и҆знемогꙋ̀ . И҆скꙋси́ мѧ гдⷭ҇и , и҆ и҆стѧжи́ мѧ , раз̾ждезѝ ᲂу҆тро́бы моѧ̀ , и҆ срⷣце моѐ . Ꙗ҆́кѡ млⷭ҇ть твоѧ̀ пред̾ ѻ҆чи́ма мои́ма є҆́сть , и҆ бл҃гоꙋгоди́хъ во и҆́стинѣ твое́й . Не сѣдо́хъ съ со́нмомъ сꙋ́етнымъ , и҆ съ законопрестꙋ́пными не вни́дꙋ . Воз̾ненави́дѣхъ цр҃кви лꙋка́внꙋющихъ , и҆ съ нечести́выми не сѧ́дꙋ . Оу҆мы́ю въ непови́нныхъ рꙋ́цѣ моѝ , и҆ ѡ҆бы́дꙋ ѻ҆лта́рь тво́й гдⷭ҇и . Оу҆слы́шати мѝ гла́съ хвалы̀ твоеѧ̀ , и҆ повѣ́дати всѧ̀ чꙋдеса̀ твоѧ̀ . Гдⷭ҇и воз̾люби́хъ бл҃голѣ́пїе до́мꙋ твоегѡ̀ , и҆ мѣ́сто вселе́нїѧ сла́вы твоеѧ̀ . Да не погꙋби́ши с̾ нечести́выми дш҃ꙋ мою̀ , и҆ с̾ мꙋ́жи кро́ви живо́тъ мо́й . И҆́хже въ рꙋкꙋ̀ без̾зако́нїѧ , и҆ десни́ца и҆́хъ и҆спо́лнисѧ мзды̀ . А҆́зъ же не ѕло́бою мое́ю ходи́хъ , и҆зба́ви мѧ гдⷭ҇и и҆ поми́лꙋй мѧ . Нога̀ моѧ̀ ста̀ на пра́вотѣ , въ цр҃квахъ бл҃гословлю́ тѧ гдⷭ҇и .

=ѱл҃о́мъ дв҃довъ , к҃ѕ .=

~Гдⷭ҇ь просвѣще́нїе моѐ , и҆ спаси́тель мо́й , кого́сѧ ᲂу҆бою̀ ; гдⷭ҇ь защи́титель животꙋ̀ моемꙋ̀ , ѿ кого́сѧ ᲂу҆страшꙋ̀ ; внегда̀ приближа́тисѧ на мѧ̀ ѕло́бꙋюще , снѣ́сти пло́тїи мои́хъ . Ѡ҆скорблѧ́ющїи мѧ и҆ вразѝ моѝ , ті́и и҆знемого́ша и҆ падо́ша . А҆́ще ѡ҆полчи́тсѧ на мѧ̀ по́лкъ , не ᲂу҆бои́тсѧ срⷣце моѐ . а҆́ще воста́нетъ на мѧ̀ бра́нь , на́нь а҆́зъ ᲂу҆пова́ю . Е҆ди́но проси́хъ ѿ́ гдⷭ҇а , то̀ взыщꙋ̀ , є҆́же жи́ти ми в̾ домꙋ̀ гдⷭ҇ни , всѧ̀ днѝ живота̀ моегѡ̀ . зрѣ́ти ми красотꙋ̀ гдⷭ҇ню , и҆ посѣща́ти цр҃ковь ст҃ꙋ́ю є҆гѡ̀ . Ꙗ҆́кѡ скры́ мѧ въ кро́вѣ свое́мъ , в̾ де́нь ѕла̀ моегѡ̀ покры́ мѧ в̾ та́йнѣ кро́ва своегѡ̀ . На ка́мень вознесе́ мѧ , и҆ нн҃ѣ сѐ воз̾несѐ главꙋ̀ мою̀ на врагѝ моѧ̀ . ѡ҆быдо́хъ , и҆ пожро́хъ в̾ кро́вѣ є҆гѡ̀ , же́ртвꙋ хвале́нїѧ и҆ воскликнове́нїѧ , пою̀ и҆ воспою̀ гдⷭ҇ви . Оу҆слы́ши гдⷭ҇и гла́съ мо́й , и҆́мже воз̾ва́хъ . поми́лꙋй мѧ и҆ ᲂу҆слы́ши мѧ . Тебѣ̀ речѐ срⷣце моѐ , гдⷭ҇а взыщꙋ̀ . взыска̀ тебѐ лицѐ моѐ , лица̀ твоегѡ̀ гдⷭ҇и взыщꙋ̀ . Не ѿвратѝ лица̀ твоегѡ̀ ѿ менѐ , и҆ не ᲂу҆клони́сѧ гнѣ́вомъ ѿ раба̀ твоегѡ̀ . помо́щникъ мѝ бꙋ́ди , не ѿри́ни менѐ , и҆ не ѡ҆ста́ви менѐ бж҃е спаси́телю мо́й . Ꙗ҆́кѡ ѻ҆ц҃ъ мо́й , и҆ мт҃и моѧ̀ ѡ҆ста́виста мѧ̀ , гдⷭ҇ь же воспрїѧ́тъ мѧ̀ . Законоположи́ ми гдⷭ҇и в̾ пꙋтѝ твое́мъ , и҆ наста́ви мѧ̀ на пꙋ́ть пра́выи , вра́гъ мои́хъ ра́ди . Не преда́ждь менѐ въ дш҃а́хъ стꙋжа́ющихъ ми , ꙗ҆́кѡ воста́ша на мѧ̀ свидѣ́теле не пра́веднїи , и҆ солга̀ не пра́вда себѣ̀ . Вѣ́рꙋю ви́дѣти бл҃га́ѧ гдⷭ҇нѧ , на землѝ живы́хъ . Потерпѝ гдⷭ҇а , мꙋжа́йсѧ и҆ да крѣпи́тсѧ срⷣце твоѐ , и҆ потерпѝ гдⷭ҇а .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , к҃з .=

~Къ тебѣ̀ гдⷭ҇и воз̾зовꙋ̀ , бж҃е мо́й не премолчи́ши ѿ менѐ . да некогда̀ премолчи́ши ѿ менѐ , и҆ ᲂу҆подо́блюсѧ низ̾ходѧ́щимъ въ ро́въ . Оу҆слы́ши гдⷭ҇и гла́съ моле́нїѧ моегѡ̀ , є҆гда̀ молю́сѧ к̾ тебѣ̀ , внегда̀ воз̾дѣ́ти мѝ рꙋ́цѣ моѝ , к̾ цр҃кви ст҃ѣ́й твое́й . Не привлецы̀ менѐ со грѣ́шники , и҆ съ дѣ́лающими не пра́вдꙋ не погꙋбѝ менѐ . гл҃ющими ми́ръ съ бли́жними свои́ми , ѕла́ѧ же въ срⷣцы́хъ свои́хъ . Да́ждь и҆́мъ гдⷭ҇и по дѣ́ломъ и҆́хъ , и҆ по лꙋка́вьствꙋ начина́нїѧ и҆́хъ . по дѣ́лѡмъ рꙋ́кꙋ и҆́хъ да́ждь и҆́мъ , воз̾да́ждь воз̾даѧ́нїе и҆́хъ и҆́мъ . Ꙗ҆́кѡ не разꙋмѣ́ша въ дѣ́ла гдⷭ҇нѧ , и҆ въ дѣ́ла рꙋ́кꙋ є҆гѡ̀ . разори́ши и҆́хъ , и҆ не сози́ждеши и҆́хъ . Бл҃гослове́нъ гдⷭ҇ь , ꙗ҆́кѡ ᲂу҆слы́ша гла́съ моле́нїѧ моегѡ̀ . Гдⷭ҇ь помо́щникъ мо́й , и҆ защи́титель мо́й , на́нь ᲂу҆пова̀ срⷣце моѐ , и҆ помо́же ми . и҆ процвѣтѐ пло́ть моѧ̀ , и҆ во́лею мое́ю и҆сповѣ́мсѧ є҆мꙋ̀ . Гдⷭ҇ь ᲂу҆тверже́нїе лю́демъ свои́мъ , и҆ защи́титель спасе́нїемъ хрⷭ҇та̀ своегѡ̀ є҆́сть . Спасѝ гдⷭ҇и лю́ди своѧ̀ , и҆ бл҃гословѝ достоѧ́нїе своѐ , и҆ ᲂу҆пасѝ ѧ҆̀ и҆ возмѝ ѧ҆̀ до́ вѣка .

=ѱл҃о́мъ дв҃довъ , к҃и .=

~Принесѣ́те гдⷭ҇ви сн҃ове бж҃їи , принесѣ́те гдⷭ҇ви сн҃ы ѻ҆́внѧ . Принесѣ́те гдⷭ҇ви сла́вꙋ и҆ че́сть , принесѣ́те гдⷭ҇ви сла́вꙋ и҆́мени є҆гѡ̀ . поклони́тесѧ гдⷭ҇ви во дворѣ̀ ст҃ѣ́мъ є҆гѡ̀ . Гла́съ гдⷭ҇нь на вода́хъ . бг҃ъ сла́вы воз̾гремѣ̀ . гдⷭ҇ь на вода́хъ мно́гихъ . Гла́съ гдⷭ҇нь в̾ крѣ́пости , гла́съ гдⷭ҇нь в̾ велелѣ́потѣ . Гла́съ гдⷭ҇нь сокрꙋша́ющагѡ ке́дры , и҆ сотры́етъ гдⷭ҇ь ке́дры лива́нскїѧ . И҆ и҆стни́тъ ѧ҆̀ ꙗ҆́кѡ теле́цъ лива́нскїи . и҆ воз̾лю́бленныи , ꙗ҆́кѡ сн҃ъ є҆диноро́жь . Гла́съ гдⷭ҇нь пресѣца́ющагѡ пла́мень ѻ҆гнѧ̀ . Гла́съ гдⷭ҇нь стрѧса́ющагѡ пꙋсты́ню , и҆ стрѧсе́тъ гдⷭ҇ь пꙋсты́ню кадди́съ . Гла́съ гдⷭ҇нь соверша́ющагѡ є҆ле́ни , и҆ ѿкры́етъ дꙋбра́вы , и҆ въ цр҃кви є҆гѡ̀ всѧ́къ кто̀ глаго́летъ сла́вꙋ . Гдⷭ҇ь пото́пъ населѧ́етъ , и҆ сѣди́тъ гдⷭ҇ь цр҃ь в̾ вѣ́къ . Гдⷭ҇ь крѣ́пость лю́демъ свои́мъ да́стъ , гдⷭ҇ь бл҃гослови́тъ лю́ди своѧ̀ ми́ромъ .

=ѱл҃о́мъ дв҃довъ , к҃ѳ .=

~Вознесꙋ́ тѧ гдⷭ҇и ꙗ҆́кѡ подъѧ́тъ мѧ , и҆ не воз̾весели́лъ є҆сѝ врагѝ моѧ̀ ѡ҆ мнѣ̀ . Гдⷭ҇и бж҃е мо́й воз̾ва́хъ к̾ тебѣ̀ , и҆ и҆сцѣли́ мѧ . гдⷭ҇и воз̾ве́лъ є҆сѝ ѿ а҆́да дш҃ꙋ мою̀ , спа́слъ мѧ є҆сѝ ѿ низ̾ходѧ́щихъ в̾ ро́въ . По́йте гдⷭ҇ви прпⷣбнїи є҆гѡ̀ , и҆ и҆сповѣ́дайте па́мѧть ст҃ы́ни є҆гѡ̀ . Ꙗ҆́кѡ гнѣ́въ в̾ ꙗ҆́рости є҆гѡ̀ , и҆ живо́тъ в̾ во́ли є҆гѡ̀ . ве́черъ водвори́тсѧ пла́чь , и҆ заꙋ́тра ра́дость . А҆́зъ же рѣ́хъ , во ѻ҆би́лїи мое́мъ не под̾ви́жꙋсѧ во́ вѣки . Гдⷭ҇и во́лею твое́ю пода́ждь добро́тѣ мое́й си́лꙋ . ѿврати́лъ же є҆сѝ лицѐ своѐ , и҆ бы́хъ смꙋще́нъ . Къ тебѣ̀ гдⷭ҇и воз̾зовꙋ̀ , и҆ къ бг҃ꙋ моемꙋ̀ помолю́сѧ . Каѧ̀ по́льза в̾ кро́ви мое́й , внегда̀ сходи́ти ми во и҆стлѣ́нїе . Е҆да̀ и҆сповѣ́стьтисѧ пе́рсть , и҆лѝ воз̾вѣсти́тъ и҆́стинꙋ твою̀ . Слы́ша гдⷭ҇ь и҆ поми́лова мѧ̀ , гдⷭ҇ь бы́сть помо́щникъ мо́й . Ѡ҆брати́лъ є҆сѝ пла́чь мо́й въ ра́дость мнѣ̀ , растерза́лъ є҆сѝ вре́тище моѐ , и҆ препоѧ́салъ мѧ є҆сѝ весе́лїемъ . Ꙗ҆́кѡ да воспое́тъ тебѣ̀ сла́ва моѧ̀ , и҆ не ᲂу҆милю́сѧ . Гдⷭ҇и бж҃е мо́й во́ вѣки и҆сповѣ́мсѧ тѝ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , л҃ .=

~На тѧ̀ гдⷭ҇и ᲂу҆пова́хъ , да не постыжꙋ́сѧ во́ вѣки , пра́вдою твое́ю и҆зба́ви мѧ и҆ и҆зми́ мѧ . Приклонѝ ко мнѣ̀ ᲂу҆́хо твоѐ , ᲂу҆скорѝ и҆зѧ́ти мѧ . Бꙋ́ди ми в̾ бг҃ъ защи́титель , и҆ в̾ до́мъ прибѣ́жища спасти́ мѧ . Ꙗ҆́кѡ держа́ва моѧ̀ и҆ прибѣ́жище моѐ є҆сѝ ты̀ . и҆ и҆́мене твоегѡ̀ ра́ди наста́виши мѧ̀ , и҆ препита́еши мѧ̀ . И҆сто́ргнеши мѧ̀ ѿ сѣ́ти сеѧ̀ , ю҆́же скры́ша ми . ꙗ҆́кѡ ты̀ є҆сѝ защи́титель мо́й гдⷭ҇и . Въ рꙋ́ки твоѧ̀ предаю̀ дх҃ъ мо́й . и҆зба́вилъ мѧ є҆сѝ гдⷭ҇и бж҃е и҆́стинѣ . Воз̾ненави́дѣлъ є҆сѝ хранѧ́щїѧ сꙋ́етнаѧ за тще́е , а҆́зъ же на́ гдⷭ҇а ᲂу҆пова́хъ . Воз̾ра́дꙋюсѧ и҆ воз̾веселю́сѧ ѡ҆ млⷭ҇ти твое́й . ꙗ҆́кѡ призрѣ́лъ є҆сѝ на смире́нїе моѐ , спа́слъ є҆сѝ ѿ бѣ́дъ дш҃ꙋ мою̀ . И҆ нѣ́си менѐ затвори́лъ в̾ рꙋка́хъ вра́жїѧхъ , поста́вилъ є҆сѝ на простра́ннѣ но́зѣ моѝ . Поми́лꙋй мѧ гдⷭ҇и , ꙗ҆́кѡ скорблю̀ . смꙋти́сѧ ꙗ҆́ростїю ѻ҆́ко моѐ , дш҃а моѧ̀ и҆ ᲂу҆тро́ба моѧ̀ . Ꙗ҆́кѡ и҆счезѐ в̾ болѣ́зни живо́тъ мо́й , и҆ лѣ́та моѧ̀ в̾ воз̾дыха́нїихъ . и҆знемо́же нището́ю крѣ́пость моѧ̀ , и҆ ко́сти моѧ̀ смꙋти́шасѧ . Ѿ всѣ́хъ вра́гъ мои́хъ бы́хъ поноше́нїе , и҆ сосѣ́домъ мои́мъ ѕѣлѡ̀ , и҆ стра́хъ зна́емымъ мои́мъ . Ви́дѧщїи мѧ во́нъ бѣжа́ша ѿ менѐ , забве́нъ бы́хъ ꙗ҆́кѡ ме́ртвъ ѿ́ срⷣца . Бы́хъ ꙗ҆́кѡ сосꙋ́дъ погꙋбле́нъ , ꙗ҆́кѡ слы́шахъ гажде́нїе мно́гихъ живꙋ́щихъ ѻ҆́крестъ . внегда̀ собра́тисѧ и҆́мъ вкꙋ́пѣ на мѧ̀ , прїѧ́ти дш҃ꙋ мою̀ совѣща́ша . А҆́зъ же на тѧ̀ гдⷭ҇и ᲂу҆пова́хъ . рѣ́хъ , ты̀ є҆сѝ бг҃ъ мо́й , в̾ рꙋкꙋ̀ твое́ю жре́бїи мо́й . И҆зба́ви мѧ и҆з̾ рꙋкѝ вра́гъ мои́хъ , и҆ ѿ гонѧ́щихъ мѧ̀ . Просвѣтѝ лицѐ твоѐ на раба̀ твоегѡ̀ , спаси́ мѧ млⷭ҇тїю твое́ю . гдⷭ҇и , да не постыжꙋ́сѧ , ꙗ҆́кѡ призва́хъ тѧ̀ . Да постыдѧ́тсѧ нечести́вїи , и҆ сни́дꙋтъ во а҆́дъ . Нѣ́мы да бꙋ́дꙋтъ ᲂу҆стны̀ льсти́выѧ , гл҃ющїѧ на пра́веднагѡ без̾зако́нїе , горды́нею и҆ ᲂу҆ничиже́нїемъ . Ко́ль мно́го мно́жество бл҃гости твоеѧ̀ гдⷭ҇и , ю҆́же скры́лъ є҆сѝ боѧ́щимсѧ тебѐ . содѣ́лалъ є҆сѝ ᲂу҆пова́ющимъ на тѧ̀ , пред̾ сн҃ы чл҃ческими . Съкры́еши и҆́хъ в̾ та́йнѣ лица̀ твоегѡ̀ , ѿ мѧте́жа человѣ́ческа . покры́еши и҆́хъ в̾ кро́вѣ ѿ прерѣка́нїѧ ꙗ҆зы́къ . Бл҃гослове́нъ гдⷭ҇ь , ꙗ҆́кѡ ᲂу҆дивѝ ми́лость свою̀ во́ градѣ ѡ҆б̾стоѧ́нїѧ . А҆́зъ же рѣ́хъ во и҆зстꙋпле́нїи мое́мъ , ѿве́рженъ є҆́смь ѿ лица̀ ѻ҆́чїю твое́ю . сегѡ̀ ра́ди ᲂу҆слы́ша гла́съ мл҃твы моеѧ̀ , внегда̀ воз̾ва́хъ к̾ тебѣ̀ . Воз̾люби́те гдⷭ҇а всѝ прпⷣбнїи є҆гѡ̀ , ꙗ҆́кѡ и҆́стины взыска́етъ гдⷭ҇ь , и҆ воз̾дае́тъ и҆́з̾лиха творѧ́щимъ горды́ню . Мꙋжа́йтесѧ , и҆ да крѣпи́тсѧ срⷣце ва́ше , всѝ ᲂу҆пова́ющїи на́ гдⷭ҇а .

=ѱл҃о́мъ дв҃довъ , л҃а .=

~Бл҃же́ни , и҆́мже ѿпꙋсти́шасѧ без̾зако́нїѧ , и҆ и҆́мже прикры́шасѧ грѣсѝ . Бл҃же́нъ мꙋ́жь , є҆мꙋ́же не вмѣни́тъ гдⷭ҇ь грѣха̀ , нижѐ є҆́сть во ᲂу҆стѣ́хъ є҆гѡ̀ ле́сть . Ꙗ҆́кѡ ᲂу҆молча́хъ , ѡ҆бетша́ша ко́сти моѧ̀ , зовꙋ́щꙋ ми ве́сь де́нь . Ꙗ҆́кѡ де́нь и҆ но́щь ѡ҆тѧготѣ̀ на мнѣ̀ рꙋка̀ твоѧ̀ . воз̾врати́хсѧ на́ страсть , є҆гда̀ ᲂу҆нзе́ ми те́рнъ . Без̾зако́нїе моѐ позна́хъ , и҆ грѣха̀ моегѡ̀ не покры́хъ . рѣ́хъ и҆сповѣ́мъ на мѧ̀ без̾зако́нїе моѐ гдⷭ҇ви , и҆ ты̀ ѿпꙋсти́лъ є҆сѝ нече́стїе срⷣца моегѡ̀ . За то̀ помо́литсѧ къ тебѣ̀ всѧ́къ преподо́бныи , во́ времѧ бл҃гопотре́бно . ѻ҆ба́че в̾ пото́пѣ во́дъ мно́гъ , къ немꙋ̀ не прибли́жатсѧ . Ты̀ є҆сѝ прибѣ́жище моѐ , ѿ ско́рби ѡ҆держа́щїѧ мѧ̀ . ра́дости моѧ̀ , и҆зба́ви мѧ ѿ ѡ҆быше́дшихъ мѧ̀ . Вразꙋмлю́ тѧ , и҆ наста́влю тѧ на пꙋ́ть се́й , во́ньже по́йдеши , ᲂу҆твержꙋ̀ на тѧ̀ ѻ҆́чи моѝ . Не бꙋ́дѣте ꙗ҆́кѡ ко́нь и҆́мьскъ , и҆́мже нѣ́сть ра́зꙋма . брозда́ми и҆ ᲂу҆здо́ю че́люсти и҆́хъ востѧ́гнеши , не приближа́ющимсѧ къ тебѣ̀ . Мно́ги ра́ны грѣ́шномꙋ . ᲂу҆пова́ющаго же на́ гдⷭ҇а , ми́лость ѡ҆бы́детъ . Весели́тесѧ ѡ҆́ гдⷭ҇ѣ и҆ ра́дꙋйтесѧ пра́веднїи , и҆ хвали́тесѧ всѝ пра́вїи се́рдцемъ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

