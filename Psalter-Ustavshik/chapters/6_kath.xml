<document xmlns="http://www.ponomar.net/culiturgical">
<p><red>каѳи́сма, ѕ҃. ѱл҃о́мъ дв҃довъ, л҃з.</red></p>

<p><red>Г</red>дⷭ҇и не ꙗ҆́ростїю твое́ю ѡ҆бличѝ менѐ, ни гнѣ́вомъ твои́мъ покажѝ менѐ. Ꙗ҆́кѡ стрѣ́лы твоѧ̀ ᲂу҆нзо́ша мѝ, и҆ ᲂу҆тверди́лъ є҆сѝ на мнѣ̀, рꙋ́кꙋ твою̀. Нѣ́сть и҆сцѣле́нїѧ въ пло́ти мое́й, ѿ лица̀ гнѣ́ва твоегѡ̀. нѣ́сть ми́ра в̾ косте́хъ мои́хъ, ѿ лица̀ грѣ́хъ мои́хъ. Ꙗ҆́кѡ без̾зако́нїѧ моѧ̀ превзыдо́ша главꙋ̀ мою̀, ꙗ҆́кѡ бре́мѧ тѧ́жкѡ ѡ҆тѧготѣ́ша на мнѣ̀. Воз̾смердѣ́ша и҆ согни́шасѧ ра́ны моѧ̀, ѿ лица̀ безꙋ́мїѧ моегѡ̀. Пострада́хъ и҆ смири́хсѧ до конца̀, ве́сь де́нь сѣ́тꙋѧ хожда́хъ. Ꙗ҆́кѡ лѧ́двїѧ моѧ̀ напо́лнишасѧ порꙋга́нїи, и҆ нѣ́сть и҆сцѣле́нїѧ въ пло́ти мое́й. Ѡ҆ѕло́бленъ бы́хъ и҆ смири́хсѧ до ѕѣла̀, рыка́хъ ѿ воз̾дыха́нїѧ срⷣца моегѡ̀. Гдⷭ҇и, пред̾ тобо́ю всѐ жела́нїе моѐ, и҆ воз̾дыха́нїе моѐ ѿ тебѐ не ᲂу҆таи́сѧ. Срⷣце моѐ смꙋти́сѧ, ѡ҆ста́ви мѧ си́ла моѧ̀, и҆ свѣ́тъ ѻ҆́чїю мое́ю, и҆ то́й нѣ́сть со мно́ю. Дрꙋ́ѕи моѝ и҆ и҆́скренїи моѝ, прѧ́мѡ мнѣ̀ прибли́жишасѧ, и҆ ста́ша. И҆ бли́жнїи моѝ ѿ дале́че менѐ ста́ша. и҆ нꙋжда́хꙋсѧ и҆́щꙋщїи дш҃ꙋ мою̀, и҆ и҆́щꙋщїи ѕла́ѧ мнѣ̀ гл҃ахꙋ сꙋ́етнаѧ, и҆ льсти́внаѧ ве́сь де́нь поꙋча́хꙋсѧ. А҆́зъ же ꙗ҆́кѡ глꙋ́хъ, не слы́шахъ, и҆ ꙗ҆́кѡ нѣ́мъ, не ѿверза́ѧ ᲂу҆́стъ свои́хъ. И҆ бы́хъ ꙗ҆́кѡ чл҃къ не слы́ша, и҆ не и҆мы́и во ᲂу҆стѣ́хъ свои́хъ ѡ҆бличе́нїѧ. Ꙗ҆́кѡ на тѧ̀ гдⷭ҇и ᲂу҆пова́хъ, ты̀ ᲂу҆слы́шиши гдⷭ҇и бж҃е мо́й. Ꙗ҆́кѡ рѣ́хъ, да некогда̀ пора́дꙋютмисѧ враѕѝ моѝ. и҆ внегда̀ подвижа́тисѧ нога́мъ мои́мъ, на мѧ̀ велерѣ́чеваша. Ꙗ҆́кѡ а҆́зъ на ра́ны гото́въ, и҆ болѣ́знь моѧ̀ предомно́ю є҆́сть вы́нꙋ. Ꙗ҆́кѡ без̾зако́нїе моѐ а҆́зъ воз̾вѣщꙋ̀, и҆ попекꙋ́сѧ ѡ҆ грѣсѣ̀ мое́мъ. Враѕи́ же моѝ живꙋ́тъ, и҆ ᲂу҆крѣпи́шасѧ па́че менѐ, и҆ ᲂу҆мно́жишасѧ ненави́дѧщїи мѧ̀ без̾ пра́вды. Воз̾даю́щїи ми ѕла̀ воз̾блага́ѧ, ѡ҆болга́хꙋ мѧ, занѐ гонѧ́хъ бл҃госты́ню. Не ѡ҆ста́ви менѐ гдⷭ҇и бж҃е мо́й, не ѿстꙋпѝ ѿ менѐ. Воньмѝ в̾ по́мощь мою̀, гдⷭ҇и спасе́нїѧ моегѡ̀.</p>

<p><red>ѱл҃о́мъ дв҃довъ, л҃и.</red></p>

<p><red>Р</red>ѣ́хъ, сохраню̀ пꙋтѝ моѧ̀, є҆́же не согрѣша́ти ꙗ҆зы́комъ мои́мъ. Положи́хъ ᲂу҆стѡ́мъ мои́мъ храни́ло, внегда̀ воста́ти грѣ́шномꙋ предомно́ю. Ѡ҆немѣ́хъ, и҆ смири́хсѧ, и҆ ᲂу҆молча́хъ ѿ бл҃гъ, и҆ болѣ́знь моѧ̀ ѡ҆бнови́сѧ. Согрѣ́ѧсѧ срⷣце моѐ во мнѣ̀, и҆ в̾ поꙋче́нїи мое́мъ раз̾гори́тсѧ ѻ҆́гнь. Гл҃ахъ ꙗ҆зы́комъ мои́мъ, скажи́ ми гдⷭ҇и кончи́нꙋ мою̀, и҆ число̀ дні́й мои́хъ ко́е є҆́сть; да разꙋмѣ́ю чесѡ̀ лиша́юсѧ а҆́зъ. Сѐ пѧ́дїю и҆з̾мѣ́рены положи́лъ є҆сѝ днѝ моѧ̀, и҆ соста́въ мо́й ꙗ҆́кѡ ни вочто́же пред̾ тобо́ю. ѻ҆ба́че всѧ́ческаѧ сꙋета̀, всѧ́къ чл҃къ живы́и. И҆дѣ̀ ᲂу҆́бѡ ѻ҆́бразомъ хо́дитъ чл҃къ, ѻ҆ба́че в̾сꙋ́е мѧте́тсѧ. сокрови́щꙋетъ, и҆ не вѣ́сть комꙋ̀ собира́етъ ѧ҆̀. И҆ ны́нѣ кто̀ терпѣ́нїе моѐ, не гдⷭ҇ь ли; и҆ соста́въ мо́й ѿ тебѐ є҆́сть. Ѿ всѣ́хъ без̾зако́нїи мои́хъ и҆зба́ви мѧ. поноше́нїе безꙋ́мномꙋ да́лъ мѧ є҆сѝ. Ѡ҆немѣ́хъ, и҆ не ѿверзо́хъ ᲂу҆́стъ свои́хъ, ꙗ҆́кѡ ты̀ сотворѝ. Ѿста́ви ѿ менѐ ра́ны твоѧ̀, ѿ крѣ́пости бо рꙋкѝ твоеѧ̀ а҆́зъ и҆счезо́хъ. Во ѡ҆бличе́нїи ѡ҆ без̾зако́нїи показа́лъ є҆сѝ чл҃ка, и҆ и҆ста́ѧлъ є҆сѝ ꙗ҆́кѡ паꙋчи́нꙋ дш҃ꙋ є҆гѡ̀, ѻ҆ба́че в̾сꙋ́е всѧ́къ чл҃къ. Оу҆слы́ши мл҃твꙋ мою̀ гдⷭ҇и, и҆ моле́нїе моѐ внꙋшѝ. сле́зъ мои́хъ не премолчи́ши, ꙗ҆́кѡ пресе́льникъ а҆́зъ ѿ тебѐ и҆ пришле́цъ, ꙗ҆́коже всѝ ѻ҆ц҃ы̀ моѝ. Ѡ҆сла́би мѝ да почі́ю, пре́жде да́же не ѿи҆дꙋ̀, и҆ к̾ томꙋ̀ не бꙋ́дꙋ.</p>

<p><red>ѱл҃о́мъ дв҃довъ, л҃ѳ.</red></p>

<p><red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ, и҆ ᲂу҆слы́ша мл҃твꙋ мою̀. И҆ воз̾веде́ мѧ ѿ́ рова страсте́й, и҆ ѿ тимѣ́нїѧ глꙋбины̀. и҆ поста́ви на ка́мени но́зѣ моѝ, и҆ и҆спра́ви стопы̀ моѧ̀. И҆ вложѝ во ᲂу҆ста̀ моѧ̀ пѣ́снь но́вꙋ, пѣ́нїе бг҃а на́шегѡ. ᲂу҆́зрѧтъ мно́зи, и҆ ᲂу҆боѧ́тсѧ, и҆ ᲂу҆пова́ютъ на́ гдⷭ҇а. Бл҃же́нъ мꙋ́жь, є҆мꙋ́же є҆́сть и҆́мѧ гдⷭ҇не ᲂу҆пова́нїе є҆гѡ̀, и҆ не призрѣ̀ в̾сꙋ́етнаѧ, и҆ не и҆стовле́нїѧ ло́жнаѧ. Мно́га сотвори́лъ є҆сѝ ты̀ гдⷭ҇и бж҃е мо́й чꙋдеса̀ твоѧ̀, и҆ помышле́нїемъ твои́мъ нѣ́сть кто̀ ᲂу҆подо́битсѧ тѝ; возвѣсти́хъ и҆ гл҃ахъ, ᲂу҆мно́жишасѧ па́че числа̀. Же́ртвꙋ и҆ приноше́нїе не восхотѣ̀, тѣ́ло же соверши́лъ ми є҆сѝ. Всесожже́нїѧ и҆ ѡ҆ грѣсѣ́хъ не взыска́лъ є҆сѝ, тогда̀ рѣ́хъ, сѐ прїидꙋ̀. Въ глави́знѣ кни́жнѣ пи́шетъ ѡ҆ мнѣ̀, сотвори́ти во́лю твою̀ бж҃е мо́й восхотѣ́хъ, и҆ зако́нъ тво́й посредѣ̀ чре́ва моегѡ̀. Бл҃говѣсти́хъ пра́вдꙋ в̾ цр҃кви мно́зѣ, сѐ ᲂу҆стнѣ̀ моѝ не воз̾браню̀, гдⷭ҇и ты̀ разꙋмѣ̀. Пра́вдꙋ твою̀ не скры́хъ в̾ срⷣцы мое́мъ, и҆́стинꙋ твою̀ и҆ спасе́нїе твоѐ рѣ́хъ. не скры́хъ млⷭ҇ть твою̀, и҆ и҆́стинꙋ твою̀, ѿ со́нма мно́га. Ты́ же гдⷭ҇и, не ᲂу҆далѝ щедро́тъ твои́хъ ѿ менѐ. млⷭ҇ть твоѧ̀ и҆ и҆́стина твоѧ̀ вы́нꙋ застꙋпи́стѣ мѧ. Ꙗ҆́кѡ ѡ҆держа́ша мѧ ѕла́ѧ, и҆́мже нѣ́сть числа̀. постиго́ша мѧ без̾зако́нїѧ моѧ̀, и҆ не воз̾мого́хъ зрѣ́ти. ᲂу҆мно́жишасѧ па́че вла́съ главы̀ моеѧ̀, и҆ срⷣце моѐ ѡ҆ста́ви мѧ. Бл҃говолѝ гдⷭ҇и и҆зба́вити мѧ̀, гдⷭ҇и помощи́ ми потщи́сѧ. Да постыдѧ́тсѧ и҆ посра́мѧтсѧ вкꙋ́пѣ, и҆́щꙋщїи дш҃ꙋ мою̀, и҆зѧ́ти ю҆̀. да воз̾вратѧ́тсѧ вспѧ́ть и҆ постыдѧ́тсѧ, хотѧ́щїи ми ѕла́ѧ. Да прїи́мꙋтъ а҆́бїе стꙋ́дъ сво́й, гл҃ющи мѝ, бл҃гѡ же бл҃гѡ же. Да воз̾ра́дꙋютсѧ и҆ воз̾веселѧ́тсѧ ѡ҆ тебѣ̀, всѝ и҆́щꙋщїи тебѐ гдⷭ҇и. и҆ рекꙋ́тъ вы́нꙋ, да воз̾вели́читсѧ гдⷭ҇ь, лю́бѧщїи спасе́нїе твоѐ. А҆́зъ же ᲂу҆бо́гъ є҆́смь и҆ ни́щь, гдⷭ҇ь попече́нїе моѐ. помо́щникъ мо́й и҆ защи́титель мо́й є҆сѝ ты̀, бж҃е мо́й не закоснѝ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, м҃.</red></p>

<p><red>Б</red>лаже́нъ разꙋмѣва́ѧи на ни́ща и҆ ᲂу҆бо́га, в̾ де́нь лю́тъ и҆зба́витъ и҆̀ гдⷭ҇ь. Гдⷭ҇ь сохрани́тъ и҆̀ и҆ живи́тъ и҆̀, и҆ ᲂу҆блажи́тъ и҆̀ на землѝ, и҆ не преда́стъ є҆гѡ̀ в̾ рꙋ́ки врагѡ́мъ є҆гѡ̀. Гдⷭ҇ь помо́жетъ є҆мꙋ̀ на ѻ҆дрѣ̀ болѣ́зни є҆гѡ̀, всѐ ло́же є҆гѡ̀ ѡ҆брати́лъ є҆сѝ в̾ болѣ́зни є҆гѡ̀. А҆́зъ рѣ́хъ, гдⷭ҇и поми́лꙋй мѧ, и҆сцѣлѝ дш҃ꙋ мою̀, ꙗ҆́кѡ согрѣши́хъ ти. Вразѝ моѝ рѣ́ша мнѣ̀ ѕла́ѧ, когда̀ ᲂу҆́мретъ и҆ поги́бнетъ и҆́мѧ є҆гѡ̀; И҆ вхожда́ше ви́дѣти, в̾сꙋ́е гл҃аше, срⷣце є҆гѡ̀ собра̀ без̾зако́нїе є҆мꙋ̀. и҆схожда́ше во́нъ, и҆ гл҃аше вкꙋ́пѣ. На мѧ̀ шепта́хꙋ всѝ вразѝ моѝ, на мѧ̀ помышлѧ́хꙋ ѕла́ѧ мнѣ̀. Сло́во законопрестꙋ́пно воз̾ложи́ша на мѧ̀, є҆да̀ спѧ́и не приложи́тъ воскре́снꙋ ти. И҆́бо чл҃къ ми́ра моегѡ̀ на́нь же ᲂу҆пова́хъ, ꙗ҆ды́и хлѣ́бы моѧ̀ воз̾вели́чи на мѧ̀ пѧ́тꙋ. Ты́ же гдⷭ҇и поми́лꙋй мѧ̀ и҆ воз̾дви́гни мѧ̀, и҆ воз̾да́мъ и҆́мъ. Ѡ҆ се́мъ позна́хъ ꙗ҆́кѡ восхотѣ́ мѧ, ꙗ҆́кѡ не воз̾ра́дꙋетсѧ вра́гъ мо́й ѡ҆ мнѣ̀. Мене́ же за не ѕло́бїе прїѧ́тъ, и҆ ᲂу҆тверди́лъ мѧ є҆сѝ пред̾ собо́ю в̾ вѣ́къ. Бл҃гослове́нъ гдⷭ҇ь бг҃ъ і҆зра́илевъ, ѿ́ вѣ́ка и҆ до́ вѣка, бꙋ́детъ бꙋ́детъ.</p>

<p><red>ѱл҃о́мъ дв҃довъ, м҃а.</red></p>

<p><red>И҆́</red>мже ѻ҆́бразомъ жела́етъ є҆ле́нь на и҆сто́чники водны́ѧ, си́це жела́етъ дш҃а моѧ̀ к̾ тебѣ̀ бж҃е. Воз̾жада̀ дш҃а моѧ̀ к̾ бг҃ꙋ крѣ́пкомꙋ и҆ живо́мꙋ, когда̀ прїидꙋ̀ и҆ ꙗ҆влю́сѧ лицꙋ̀ бж҃їю; Бы́ша сле́зы моѧ̀ мнѣ̀ хлѣ́бъ де́нь и҆ но́щь, внегда̀ гл҃ютъ мнѣ̀ на всѧ́къ де́нь, гдѣ̀ є҆́сть бг҃ъ тво́й; Сїѧ̀ помѧ́нꙋхъ, и҆ и҆з̾лїѧ́хъ на мѧ̀ дш҃ꙋ мою̀. ꙗ҆́кѡ пройдꙋ̀ в̾ мѣ́сто кро́ва ди́вна, да́же до́ домꙋ бж҃їѧ. Во́ гласѣ ра́дованїѧ, и҆ и҆сповѣ́данїѧ шꙋ́ма пра́зднꙋющагѡ. въскꙋ́ю приско́рбна є҆сѝ дш҃е моѧ̀, и҆ въскꙋ́ю смꙋща́еши мѧ̀; ᲂу҆пова́й на́ бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лицꙋ̀ моемꙋ̀ и҆ бг҃ъ мо́й. Ко мнѣ̀ дш҃а моѧ̀ смꙋти́сѧ, сегѡ̀ ра́ди помѧнꙋ́хъ тѧ̀ ѿ землѝ і҆ѡрда́н̾ски и҆ є҆рмоні́имски, ѿ горы̀ ма́лы. Бе́з̾дна бе́з̾днꙋ призыва́етъ, во́ гласѣ хлѧ́бїи твои́хъ. всѧ̀ высоты̀ твоѧ̀ и҆ во́лны твоѧ̀ по мнѣ̀ преидо́ша. Въ де́нь заповѣ́сть гдⷭ҇ь млⷭ҇ть свою̀, и҆ но́щїю пѣ́снь є҆гѡ̀ ѿ менѐ. Мл҃тва бг҃ꙋ живота̀ моегѡ̀. рекꙋ̀ бг҃ꙋ, застꙋ́пникъ мо́й є҆сѝ, почто́ мѧ забы̀; и҆ въскꙋ́ю сѣ́тꙋѧ хождꙋ̀, внегда̀ стꙋжа́етъ вра́гъ; Внегда̀ сокрꙋша́хꙋсѧ ко́сти моѧ̀, поноша́хꙋ ми вразѝ моѝ, внегда̀ гл҃ати и҆́мъ мнѣ̀ на всѧ́къ де́нь, гдѣ̀ є҆́сть бг҃ъ тво́й; Въскꙋ́ю приско́рбна є҆сѝ дш҃е моѧ̀, и҆ въскꙋ́ю смꙋща́еши мѧ; ᲂу҆пова́й на́ бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лицꙋ̀ моемꙋ̀, и҆ бг҃ъ мо́й.</p>

<p><red>ѱл҃о́мъ дв҃довъ, м҃в.</red></p>

<p><red>С</red>ꙋди́ ми бж҃е, и҆ разсꙋдѝ прю̀ мою̀, ѿ ꙗ҆зы́ка непреподо́бна, ѿ чл҃ка не пра́ведна и҆ льсти́ва и҆зба́ви мѧ. Ꙗ҆́кѡ ты̀ є҆сѝ бж҃е держа́ва моѧ̀, въскꙋ́ю ѿри́нꙋ мѧ̀, и҆ въскꙋ́ю сѣ́тꙋѧ хождꙋ̀, внегда̀ стꙋжа́етъ вра́гъ. Послѝ свѣ́тъ тво́й, и҆ и҆́стинꙋ твою̀, та́ мѧ наста́виста, и҆ введо́ста мѧ̀ в̾ го́рꙋ ст҃ꙋ́ю твою̀, и҆ в̾ жили́ща твоѧ̀. И҆ вни́дꙋ къ же́ртвеникꙋ бж҃їю, къ бг҃ꙋ веселѧ́щемꙋ ю҆́ность мою̀. и҆сповѣ́мсѧ тебѣ̀ в̾ гꙋ́слѣхъ бж҃е, бж҃е мо́й. Вскꙋ́ю приско́рбна є҆сѝ дш҃е моѧ̀. и҆ вскꙋ́ю смꙋща́еши мѧ̀; ᲂу҆пова́й на́ бг҃а, ꙗ҆́кѡ и҆сповѣ́мсѧ є҆мꙋ̀. спасе́нїе лица̀ моегѡ̀, и҆ бг҃ъ мо́й.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, м҃г.</red></p>

<p><red>Б</red>ж҃е ᲂу҆ши́ма на́шима ᲂу҆слы́шахомъ, и҆ ѻ҆ц҃ы на́ши воз̾вѣсти́ша на́мъ, дѣ́ло, є҆́же содѣ́ла во́ днехъ и҆́хъ, во́ днехъ пе́рвыхъ. Рꙋка̀ твоѧ̀ ꙗ҆зы́ки потребѝ, и҆ насадѝ ѧ҆̀. ѡ҆ѕло́би лю́ди и҆ и҆з̾гна̀ ѧ҆̀. Не ѻ҆рꙋ́жїемъ свои́мъ наслѣ́диша зе́млю, и҆ мы́шца и҆́хъ не спасѐ и҆́хъ. но десни́ца твоѧ̀, и҆ мы́шца твоѧ̀, и҆ просвѣще́нїе лица̀ твоегѡ̀, ꙗ҆́кѡ бл҃говоли́лъ є҆сѝ в̾ ни́хъ. Ты̀ є҆сѝ са́мъ цр҃ю мо́й и҆ бж҃е мо́й, заповѣ́даѧи спасе́нїѧ і҆а́кѡвлѧ. Ѡ҆ тебѣ̀ врагѝ на́ша и҆збоде́мъ ро́ги, и҆ ѡ҆ и҆́мени твое́мъ ᲂу҆ничижи́мъ воста́ющїѧ на ны̀. Не на́ лꙋкъ бо мо́й ᲂу҆пова́ю, и҆ ѻ҆рꙋ́жїе моѐ не спасе́тъ менѐ. Спа́слъ бо є҆сѝ на́съ ѿ стꙋжа́ющихъ на́мъ, и҆ ненави́дѧщихъ на́съ посрами́лъ є҆сѝ. Ѻ҆́ бз҃ѣ похва́лимсѧ ве́сь де́нь, и҆ ѡ҆ и҆́мени твое́мъ и҆сповѣ́мысѧ во́ вѣки. Ны́нѣ же ѿри́нꙋ и҆ посрами́лъ є҆сѝ на́съ, и҆ не и҆зы́деши бж҃е в̾ си́лахъ на́шихъ. Воз̾врати́лъ є҆сѝ на́съ при враѕѣ́хъ на́шихъ, и҆ ненави́дѧщїи на́съ расхища́хꙋ себѣ̀. Да́лъ є҆сѝ на́съ ꙗ҆́кѡ ѻ҆вца̀ снѣ́ди, и҆ въ ꙗ҆зы́цѣхъ раз̾сѣ́ѧлъ ны є҆сѝ. Ѿда́стъ лю́ди своѧ̀ без̾ цѣны̀, и҆ не бѣ̀ мно́жество въ восклица́нїихъ на́шихъ. Положи́лъ є҆сѝ на́съ поноше́нїе сосѣ́домъ на́шимъ, подража́нїе и҆ порꙋга́нїе сꙋ́щимъ ѻ҆́крестъ на́съ. Положи́лъ є҆сѝ на́съ в̾ при́тчꙋ во ꙗ҆зы́цѣхъ, покива́нїю главѣ̀ в̾ лю́дехъ. Ве́сь де́нь сра́мъ мо́й предомно́ю є҆́сть, и҆ стꙋ́дъ лица̀ моегѡ̀ покры́ мѧ. Ѿѓласа поноша́ющихъ и҆ ѡ҆клевета́ющихъ, ѿ лица̀ вра́жїѧ и҆ и҆з̾гонѧ́щагѡ. Сїѧ̀ всѧ̀ прїидо́ша на ны̀, и҆ не забы́хомъ тебѐ, и҆ не не пра́вдихомъ в̾ завѣ́тѣ твое́мъ. И҆ не ѿстꙋпѝ вспѧ́ть срⷣце на́ше, и҆ ᲂу҆клони́лъ є҆сѝ стезѝ на́ша ѿ пꙋтѝ твоегѡ̀. Ꙗ҆́кѡ смири́лъ є҆сѝ на́съ на мѣ́стѣ ѡ҆ѕлобле́нїѧ, и҆ прикры́ ны сѣ́нь сме́ртнаѧ. А҆́ще забы́хомъ и҆́мѧ бг҃а на́шегѡ, и҆ а҆́ще воз̾дѣ́хомъ рꙋ́ки на́ша к̾ бг҃ꙋ чꙋжде́мꙋ. Не бг҃ъ ли взы́щетъ си́хъ; то́й бо свѣ́сть та́йнаѧ срⷣца̀. Ꙗ҆́кѡ тебѐ ра́ди ᲂу҆мерщвѧ́еми є҆смы̀ ве́сь де́нь, вмѣни́хомсѧ ꙗ҆́кѡ ѻ҆вца̀ заколе́нїѧ. Воста́ни, въскꙋ́ю спи́ши гдⷭ҇и; воскрⷭ҇нѝ, и҆ не ѿри́ни до конца̀. Въскꙋ́ю лицѐ твоѐ ѿвраща́еши; забыва́еши нищетꙋ̀ на́шꙋ и҆ печа́ль на́шꙋ; Ꙗ҆́кѡ смири́сѧ в̾ пе́рсть дш҃а на́ша, прилпѐ землѝ ᲂу҆тро́ба на́ша. Воскрⷭ҇нѝ гдⷭ҇и помозѝ на́мъ, и҆ и҆зба́ви на́съ и҆́мене ра́ди твоегѡ̀.</p>

<p><red>ѱл҃о́мъ дв҃довъ, м҃д.</red></p>

<p><red>Ѿ</red>ры́гнꙋ срⷣце моѐ сло́во бл҃го, гл҃ю а҆́зъ дѣ́ла моѧ̀ цр҃е́ви. ꙗ҆зы́къ мо́й, тро́сть кни́жника скоропи́сца. Красе́нъ добро́тою па́че сн҃о́въ чл҃ческихъ, и҆з̾лїѧ́сѧ бл҃года́ть во ᲂу҆стна́хъ твои́хъ, сегѡ̀ ра́ди бл҃гослови́ тѧ бг҃ъ во́ вѣки. Препоѧ́ши ѻ҆рꙋ́жїе своѐ по бедрѣ̀ твое́й си́льнѣ. Красото́ю твое́ю и҆ добро́тою твое́ю, и҆ налѧцы̀ и҆ спѣ́й и҆ црⷭ҇твꙋй. И҆́стины ра́ди и҆ кро́тости и҆ пра́вды, и҆ наста́витъ тѧ̀ ди́внѡ десни́ца твоѧ̀. Стрѣ́лы твоѧ̀ и҆з̾ ѡ҆щре́нны си́льнѣ, лю́дїе под̾ тобо́ю падꙋ́тъ въ срⷣцы вра́гъ цр҃е́въ. Прⷭ҇то́лъ тво́й бж҃е в̾ вѣ́къ вѣ́ка. же́злъ пра́вости, же́злъ црⷭ҇твїѧ твоегѡ̀. Воз̾люби́лъ є҆сѝ пра́вдꙋ, и҆ воз̾ненави́дѣ без̾зако́нїе, сегѡ̀ ра́ди пома́за тѧ бж҃е бг҃ъ тво́й, є҆ле́ѡмъ ра́дости па́че прича́стникъ твои́хъ. Сми́рнꙋ и҆ ста́кти и҆ касі́ѧ ѿ ри́зъ твои́хъ, ѿ тѧ́жестей слоно́выхъ, и҆з̾ ни́хже воз̾весели́ша тѧ̀, дще́ри цр҃е́й в̾ че́сти твое́й. Пред̾ста̀ цр҃и́ца ѡ҆деснꙋ́ю тебѐ, в̾ ри́захъ позлаще́нныхъ ѡ҆дѣ́ѧнна и҆ преи҆спещре́нна. Слы́ши дщѝ и҆ ви́ждь, и҆ приклонѝ ᲂу҆́хо твоѐ, и҆ забꙋ́ди лю́ди твоѧ̀, и҆ до́мъ ѻ҆ц҃а твоегѡ̀. И҆ вожделѣ́етъ цр҃ь добро́тѣ твое́й, ꙗ҆́кѡ то́й є҆́сть гдⷭ҇ь тво́й, и҆ поклони́шасѧ є҆мꙋ̀. И҆ дщѝ тѵ́рова съ да́ры, лицꙋ̀ твоемꙋ̀ помо́лѧтсѧ бога́тїи лю́дьстїи. Всѧ̀ сла́ва дще́ре цр҃е́вѣ внꙋ́трь, рѧ́сны златы́ми ѡ҆дѣ́ѧнна, и҆ преи҆спещре́нна. Приведꙋ́тсѧ цр҃ю дв҃ы въ слѣ́дъ є҆ѧ̀, и҆ и҆́скренѧѧ є҆ѧ̀ приведꙋ́тсѧ тебѣ̀. Приведꙋ́тсѧ въ весе́лїе и҆ ра́дость, введꙋ́тсѧ в̾ цр҃ковь цр҃е́вꙋ. Вмѣ́стѡ ѻ҆ц҃ъ твои́хъ бы́ша сн҃ове твоѝ, ᲂу҆ста́виши и҆́хъ кнѧ́зи по все́й землѝ. Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. сегѡ̀ ра́ди лю́дїе и҆сповѣ́дѧтсѧ тебѣ̀ в̾ вѣ́къ, и҆ в̾ вѣ́къ вѣ́ка.</p>

<p><red>ѱл҃о́мъ дв҃довъ, м҃є.</red></p>

<p><red>Б</red>г҃ъ на́мъ прибѣ́жище и҆ си́ла, помо́щникъ в̾ ско́рбѣхъ ѡ҆брѣ́тшихъ ны̀ ѕѣлѡ̀. Сегѡ̀ ра́ди не ᲂу҆бои́мсѧ внегда̀ смꙋща́етсѧ землѧ̀, и҆ прелага́ютсѧ го́ры въ срⷣца̀ мор̾ска́ѧ. Воз̾шꙋмѣ́ша и҆ смꙋти́шасѧ во́ды и҆́хъ, смꙋти́шасѧ го́ры крѣ́постїю є҆гѡ̀. Рѣ́чнаѧ ᲂу҆стремле́нїѧ веселѧ́тъ гра́дъ бж҃їи, ѡ҆ст҃и́лъ є҆́сть село̀ своѐ вы́шнїи. Бг҃ъ посредѣ̀ є҆гѡ̀, и҆ не под̾ви́житсѧ, помо́жетъ є҆мꙋ̀ бг҃ъ ᲂу҆́тро за ᲂу҆́тра. Смꙋти́шасѧ ꙗ҆зы́цы, ᲂу҆клони́шасѧ црⷭ҇твїѧ, дадѐ гла́съ сво́й вы́шнїи, потрѧсе́сѧ землѧ̀. Гдⷭ҇ь си́ламъ с̾ на́ми, застꙋ́пникъ на́шъ бг҃ъ і҆а́кѡвль. Прїидѣ́те, и҆ ви́дите дѣ́ла бж҃їѧ, ꙗ҆́же положѝ чꙋдеса̀ на землѝ, ѿє҆́млѧ бра́ни до конца̀ землѝ. Лꙋ́къ сокрꙋши́тъ, и҆ сло́митъ ѻ҆рꙋ́жїе, и҆ щиты̀ сож̾же́тъ ѻ҆гне́мъ. Оу҆праздни́тесѧ, и҆ разꙋмѣ́йте, ꙗ҆́кѡ а҆́зъ є҆́смь бг҃ъ. воз̾несꙋ́сѧ во ꙗ҆зы́цѣхъ, воз̾несꙋ́сѧ на землѝ. Гдⷭ҇ь си́лъ с̾ на́ми, застꙋ́пникъ на́шъ бг҃ъ і҆а́кѡвль. <red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

</document>