<document xmlns="http://www.ponomar.net/culiturgical">
<p><red>М</red>цⷭ҇а ѳевралѧ̀, въ в҃ дн҃ь. <red>Н</red>а срѣ́тенїе гдⷭ҇а на́шегѡ і҆с҃а хрⷭ҇та̀. стихо́въ, к҃з. <red>припѣ́въ:</red> В<red>елича́емъ тѧ̀ живода́вче хрⷭ҇тѐ, и҆ чте́мъ пречⷭ҇тꙋю мт҃рь твою̀. є҆ю́же по зако́нꙋ ны́нѣ принесе́сѧ въ цр҃ковь гдⷭ҇ню.</red></p>

<p><red>Ѿ</red>ры́гнꙋ срⷣце моѐ сло́во бл҃го, гл҃ю а҆́зъ дѣ́ла моѧ̀ цр҃е́ви.<red>꙳</red> Ꙗ҆зы́къ мо́й тро́сть кни́жника скоропи́сца. Красе́нъ добро́тою па́че сынѡ́въ чл҃ческихъ. И҆злїѧ́сѧ бл҃года́ть во ᲂу҆стна́хъ твои́хъ. Сегѡ̀ ра́ди бл҃гослови́ тѧ бг҃ъ в̾ вѣ́къ. препоѧ́ши ѻ҆рꙋ́жїе своѐ по бедрѣ̀ твое́й си́льне, красото́ю твое́ю, и҆ добро́тою твое́ю. И҆ налѧцы̀ и҆ спѣ́й и҆ црⷭ҇твꙋй, и҆́стины ра́ди и҆ кро́тости и҆ пра́вды, и҆ наста́витъ тѧ̀ ди́внѡ десни́ца твоѧ̀. Стрѣ́лы твоѧ̀ и҆зъѡ҆щре́нны си́льне. лю́дїе под̾ тобо́ю падꙋ́тъ, в̾ срⷣцы вра́гъ цр҃е́въ. Прⷭ҇то́лъ тво́й бж҃е в̾ вѣ́къ вѣ́ка.<red>꙳</red> Же́злъ пра́вости, же́злъ црⷭ҇твїѧ твоегѡ̀. Сегѡ̀ ра́ди пома́за тѧ̀ бж҃е бг҃ъ тво́й, є҆ле́ѡмъ ра́дости па́че прича́стникъ твои́хъ. Смѵ́рна и҆ ста́кти и҆ касі́ѧ, ѿ ѻ҆де́ждь твои́хъ. Ѿ тѧ́жестей сло́новыхъ, и҆з̾ ни́хже возвесели́ша тѧ̀, дще́рѧ цр҃е́й въ честѝ твое́й. Пред̾ста̀ цр҃ца ѡ҆деснꙋ́ю тебѐ, в̾ ри́захъ позлаще́ннахъ, ѡ҆дѣ́ѧнна и҆ преꙋкра́шена. Слы́ши дщѝ и҆ ви́ждь и҆ приклонѝ ᲂу҆́хо твоѐ, и҆ забꙋ́ди лю́ди твоѧ̀, и҆ до́мъ ѻ҆ц҃а твоегѡ̀. И҆ вожделѣ́етъ цр҃ь добро́тѣ твое́й, ꙗ҆́кѡ то́й є҆́сть гдⷭ҇ь тво́й, и҆ поклони́шисѧ є҆мꙋ̀. и҆ дщѝ тѵ́рова с̾ да́ры. Лицꙋ̀ твоемꙋ̀ помо́лѧтсѧ бога́тїи лю́дьстїи.<red>꙳</red> Всѧ̀ сла́ва дще́ри цр҃е́вѣ внꙋ́трь. в̾ рѧ́снахъ златы́хъ ѡ҆дѣ́ѧна и҆ преꙋкра́шена. Гдⷭ҇ь в̾ цр҃кви ст҃ѣ́й свое́й, гдⷭ҇ь на́ нб҃си прⷭ҇то́лъ є҆гѡ̀. Ст҃ы́нѧ и҆ велелѣ́пота во ст҃и́лѣ є҆гѡ̀. Бг҃ъ в̾ мѣ́стѣ ст҃ѣ́мъ свое́мъ, и҆ в̾ цр҃кви є҆гѡ̀ всѧ́къ кто̀ глаго́летъ сла́вꙋ. Ѡ҆ст҃и́лъ є҆́сть селе́нїе своѐ вы́шнїи. Ви́дѣна бы́ша ше́ствїѧ твоѧ̀ бж҃е, ше́ствїѧ бг҃а моегѡ̀ цр҃ѧ є҆́же въ ст҃ѣ́мъ. Бж҃е въ ст҃ѣ́мъ пꙋ́ть тво́й. Ст҃а̀ цр҃кви твоѧ̀, и҆ ди́вна в̾ пра́вдꙋ. До́мꙋ твоемꙋ̀ подоба́етъ ст҃ы́ни гдⷭ҇и в̾ долготꙋ̀ дні́й.<red>꙳</red> Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.<red>꙳</red> Та́кѡ пою̀ и҆́мени твоемꙋ̀ в̾ вѣ́къ, и҆ терплю̀ и҆́мѧ твоѐ, ꙗ҆́кѡ бл҃го пред̾ преподо́бными твои́ми.<red>꙳</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.<red>꙳ И҆</red> ны́нѣ и҆ при́снѡ и҆ во́ вѣки вѣкѡ́мъ, а҆ми́нь.<red>꙳</red></p>

<p><red>А҆</red>ллилꙋ́їѧ, а҆ллилꙋ́їѧ, сла́ва тебѣ̀ бж҃е. <red>гⷤ.</red></p>

<p><red>На срѣ́тенїе гдⷭ҇не. на ѳ҃, пѣ́сни, припѣ́вы:</red></p>

<p><red>Б</red>цⷣе дв҃о, ᲂу҆пова́нїе хрⷭ҇тїа́нѡмъ, покры́й и҆ соблюдѝ и҆ спасѝ, на тѧ̀ ᲂу҆пова́ющихъ. <red>Б</red>цⷣе дв҃о, ми́рꙋ блага́ѧ помо́щнице, покры́й и҆ соблюдѝ, ѿ всѧ́кїѧ нꙋ́жи и҆ печа́ли. <red>Б</red>г҃оно́се сѷмеѡ́не, прїидѝ подъи҆мѝ хрⷭ҇та̀, є҆го́же родѝ дв҃а чⷭ҇таѧ мр҃і́ѧ. <red>Ѡ҆</red>бъе́млетъ рꙋка́ма ста́рецъ сѷмеѡ́нъ, содѣ́телѧ зако́нꙋ, и҆ влⷣкꙋ всѧ́ческихъ. <red>Н</red>е ста́рецъ менѐ держи́тъ, но а҆́зъ держꙋ̀ є҆гѡ̀. то́й бо ѿ менѐ ѿпꙋще́нїѧ про́ситъ. <red>К</red>лещѐ та́инственаѧ, ка́кѡ ᲂу҆́гль но́сиши. ка́кѡ пита́еши. пита́ющаго всѧ̀. <red>Ѽ</red> дщѝ фанꙋ́илева, прїидѝ ста́ни с̾ на́ми, и҆ бл҃годарѝ хрⷭ҇та̀, сп҃са сн҃а бж҃їѧ. <red>А҆́</red>нна цѣломꙋ́дренаѧ, провѣща́етъ стра́шнаѧ, и҆сповѣ́даѧ хрⷭ҇та̀, творца̀ нб҃ꙋ и҆ землѝ. <red>Н</red>епости́жимо є҆́сть содѣ́ѧнное ѡ҆ тебѣ̀, а҆́нг҃лѡмъ и҆ чл҃кѡмъ, мт҃и дв҃о чⷭ҇таѧ. <red>Ч</red>тⷭ҇аѧ голꙋ́бица, нескве́рнаѧ а҆́гница, а҆́гньца и҆ па́стырѧ прино́ситъ в̾ цр҃ковь. <red>Ѽ</red> хрⷭ҇тѐ всѣ́хъ цр҃ю, побѣ́ды на врагѝ странѣ̀ на́шей да́рꙋй. <red>Ѽ</red> хрⷭ҇тѐ всѣ́хъ цр҃ю, пода́ждь ми сле́зы теплы̀, да пла́чꙋ свою̀ дш҃ꙋ, ю҆́же ѕлѣ̀ погꙋби́хъ. <red>вмѣ́стѡ, сла́вы. Т</red>рисїѧ́тельное и҆ трїѷпоста́сное бжⷭ҇тво̀, бл҃гоче́стнѡ да похва́лимъ. <red>вмѣ́стѡ, и҆ ны́нѣ. Ѽ</red> дв҃це мр҃і́е, просвѣтѝ мою̀ дш҃ꙋ, помраче́ннꙋю лю́тѣ, жите́йскими сластьмѝ.</p>

</document>