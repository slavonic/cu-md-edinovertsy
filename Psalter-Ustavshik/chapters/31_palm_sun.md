~Въ недѣ́лю цвѣтнꙋ́ю . стихо́въ , л҃в . =припѣ́въ := В=елича́емъ тѧ̀ живода́вче хрⷭ҇тѐ , ѡ҆са́нна в̾ вы́шнихъ . и҆ мы̀ тѝ вопїе́мъ . бл҃гослове́нъ грѧды́и во́ и҆мѧ гдⷭ҇не .=

~Гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твоѐ по все́й землѝ .=꙳= Ꙗ҆́кѡ взѧ́тсѧ велелѣ́пота твоѧ̀ превы́ше небе́съ . И҆зо ᲂу҆́стъ младе́нецъ и҆ с̾сꙋ́щихъ соверши́лъ є҆сѝ хвалꙋ̀ . Вра́гъ твои́хъ ра́ди , разрꙋши́ши врага̀ и҆ ме́стника . Запрети́лъ є҆сѝ ꙗ҆зы́кѡмъ , и҆ поги́бе нечести́выи . Въ дѣ́лѣхъ рꙋ́кꙋ свое́ю ᲂу҆вѧ́зе грѣ́шникъ . Ка́мень є҆го́же небрего́ша зи́ждꙋщїи , се́й бы́сть во главꙋ̀ ᲂу҆́глꙋ . ѿ́ гдⷭ҇а бы́сть се́й , и҆ є҆́сть ди́вна во ѻ҆́чїю на́шею . Гдⷭ҇ь въ сїѡ́нѣ вели́къ , и҆ высо́къ є҆́сть над̾ всѣ́ми людьмѝ . Тꙋ̀ сокрꙋшѝ крѣ́пости лꙋ́къ , щи́тъ , ѻ҆рꙋ́жїе и҆ бра́нь . Слы́ша и҆ возвесели́сѧ сїѡ́нъ . и҆ возра́довашасѧ дще́рѧ і҆ꙋде́йскїѧ . Ꙗ҆ви́тсѧ бг҃ъ бого́мъ в̾ сїѡ́нѣ . Похвалѝ і҆єрⷭ҇ли́ме гдⷭ҇а , хвалѝ бг҃а твоегѡ̀ сїѡ́не .=꙳= Ꙗ҆́кѡ ᲂу҆крѣпѝ вереѧ̀ вра́тъ твои́хъ , и҆ бл҃гословѝ сн҃ы твоѧ̀ в̾ тебѣ̀ . Ѡ҆бъи҆ди́те сїѡ́нъ , и҆ прїими́те є҆гѡ̀ , возвѣсти́те в̾ столпѣ́хъ є҆гѡ̀ . Возвѣсти́те в̾ сїѡ́нѣ и҆́мѧ гдⷭ҇не , и҆ хвалꙋ̀ є҆гѡ̀ во і҆єрⷭ҇ли́мѣ . По́йте гдⷭ҇ви живꙋ́щемꙋ в̾ сїѡ́нѣ , возвѣсти́те во ꙗ҆зы́цѣхъ начина́нїѧ є҆гѡ̀ . Ꙗ҆́кѡ цр҃ь все́й землѝ бг҃ъ , по́йте разꙋ́мнѡ . Воцр҃и́сѧ бг҃ъ над̾ ꙗ҆зы́ки .=꙳= Воскли́кните пред̾ цр҃е́мъ гдⷭ҇емъ . Ꙗ҆́кѡ бг҃ъ спасе́тъ сїѡ́на , и҆ сози́ждꙋтсѧ гра́ди і҆ꙋде́йстїи . Тебѣ̀ подоба́етъ пѣ́снь бж҃е в̾ сїѡ́нѣ , и҆ тебѣ̀ возда́стсѧ мл҃тва во і҆єрⷭ҇ли́мѣ . Бл҃гослове́нъ грѧды́и во́ и҆мѧ гдⷭ҇не , бг҃ъ гдⷭ҇ь и҆ ꙗ҆ви́сѧ на́мъ .=꙳= Соста́вите пра́здникъ во ᲂу҆краше́нныхъ до рѡ́гъ ѻ҆лтаре́выхъ . Бг҃ъ мо́й є҆сѝ ты̀ и҆ и҆сповѣ́мсѧ тебѣ̀ . бг҃ъ мо́й є҆сѝ ты̀ , и҆ вознесꙋ́тѧ . И҆сповѣ́мсѧ тебѣ̀ ꙗ҆́кѡ ᲂу҆слы́ша мѧ̀ , и҆ бы́сть мнѣ̀ во спасе́нїе . Ꙗ҆́кѡ да возвѣщꙋ̀ всѧ̀ хвалы̀ твоѧ̀ , во вратѣ́хъ дще́рѧ сїѡ́нѧ . Кто̀ да́стъ ѿ сїѡ́на спасе́нїе і҆зра́илево внегда̀ возврати́тъ гдⷭ҇ь плѣне́нїе люде́й свои́хъ , возра́дꙋетсѧ і҆а́кѡвъ , и҆ возвесели́тсѧ і҆зра́иль . И҆сповѣ́дайтесѧ є҆мꙋ̀ , и҆ хвали́те и҆́мѧ є҆гѡ̀ , во́ градѣ гдⷭ҇а си́лъ , во́ градѣ бг҃а на́шегѡ . Во дво́рѣхъ до́мꙋ гдⷭ҇нѧ , посредѣ̀ тебѐ і҆єрⷭ҇ли́ме .=꙳= Воцр҃и́тсѧ гдⷭ҇ь во́ вѣки , бг҃ъ тво́й сїѡ́нѣ в̾ ро́дъ и҆ ро́дъ . Хвала̀ є҆гѡ̀ пребыва́етъ в̾ вѣ́къ и҆ в̾ вѣ́къ вѣ́ка .=꙳=

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ .=꙳ И҆= ны́нѣ и҆ при́снѡ и҆ во́ вѣки вѣкѡ́мъ , а҆ми́нь .=꙳=

~А҆ллилꙋ́їѧ , а҆ллилꙋ́їѧ , сла́ва тебѣ̀ бж҃е . =гⷤ .=

