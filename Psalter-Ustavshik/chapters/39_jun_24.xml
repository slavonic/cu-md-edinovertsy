<document xmlns="http://www.ponomar.net/culiturgical">
<p><red>М</red>цⷭ҇а і҆ю́нѧ, въ к҃д дн҃ь. <red>Н</red>а ржⷭ҇тво̀ прⷣтчево. стихо́въ, к҃д. <red>припѣ́въ:</red> В<red>елича́емъ тѧ̀ прⷣтче сп҃совъ і҆ѡа́нне. и҆ чте́мъ є҆́же ѿ непло́дове, пресла́вное ржⷭ҇тво̀ твоѐ.</red></p>

<p><red>Б</red>л҃же́нъ мꙋ́жь боѧ́исѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.<red>꙳</red> Си́льно на землѝ бꙋ́детъ сѣ́мѧ є҆гѡ̀. Ро́дъ пра́выхъ бл҃гослови́тсѧ. Сла́ва и҆ бога́тьство в̾ домꙋ̀ є҆гѡ̀, и҆ пра́вда є҆гѡ̀ пребыва́етъ в̾ вѣ́къ вѣ́ка. Восїѧ̀ во тмѣ̀ свѣ́тъ пра́вымъ. Ми́лостивъ и҆ ще́дръ и҆ пра́веденъ. Бл҃гъ мꙋ́жь ми́лꙋѧ и҆ даѧ̀. Разсмо́тритъ словеса̀ своѧ̀ на сꙋдѣ̀, ꙗ҆́кѡ в̾ вѣ́къ не подви́житсѧ. Въ па́мѧть вѣ́чнꙋю бꙋ́детъ пра́ведникъ.<red>꙳</red> ѿ́ слꙋха ѕла̀ не ᲂу҆бои́тсѧ. Гото́во срⷣце є҆гѡ̀ ᲂу҆пова́ти на́ гдⷭ҇а. Оу҆тверди́сѧ срⷣце є҆гѡ̀ и҆ не ᲂу҆бои́тсѧ, до́ндеже воз̾зри́тъ на врагѝ своѧ̀. Расточѝ и҆ дадѐ ᲂу҆бѡ́гимъ, пра́вда є҆гѡ̀ пребыва́етъ въ вѣ́къ вѣ́ка. Ро́гъ є҆гѡ̀ вознесе́тсѧ в̾ сла́вѣ. Грѣ́шникъ ᲂу҆́зритъ, и҆ прогнѣ́ваетсѧ, зꙋбы̀ свои́ми поскреже́щетъ. И҆ раста́етъ, жела́нїе грѣ́шника поги́бнетъ.Ꙗ҆́кѡ пра́веденъ гдⷭ҇ь и҆ пра́вдꙋ возлюбѝ.<red>꙳</red> Ѡ҆ста́нцы же нечести́выхъ поги́бнꙋтъ, спасе́нїе же пра́веднымъ ѿ́ гдⷭ҇а. Неда́стъ в̾ вѣ́къ молвы̀ пра́ведникꙋ, и҆ неза́пнꙋтсѧ стопы̀ є҆гѡ̀. Свѣ́тъ восїѧ̀ пра́ведникꙋ, и҆ пра́вымъ срⷣцемъ весе́лїе.<red>꙳</red> Пра́ведникъ ꙗ҆́кѡ фи́никъ процвѣте́тъ, и҆ ꙗ҆́кѡ ке́дръ и҆́же въ лива́нѣ ᲂу҆мно́житсѧ.<red>꙳</red> Ꙗ҆́кѡ ты̀ бл҃гослови́ши пра́ведника гдⷭ҇и, сла́вою и҆ че́стїю вѣнча́лъ є҆сѝ є҆гѡ̀. Возвесели́тсѧ пра́ведникъ ѡ҆́ гдⷭ҇ѣ, и҆ ᲂу҆пова́етъ на́нь. И҆ похва́лѧтсѧ всѝ пра́вїи срⷣцемъ. <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. Ѿ плода̀ чре́ва твоегѡ̀ посаждꙋ̀ на престо́лѣ твое́мъ. Тꙋ̀ возращꙋ̀ ро́гъ дв҃дови. ᲂу҆гото́вахъ свѣти́льникъ пома́занномꙋ моемꙋ̀. Тꙋ̀ пꙋ́ть и҆́мже ꙗ҆влю̀ є҆мꙋ̀ спасе́нїе моѐ.<red>꙳</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.<red>꙳ И҆</red> ны́нѣ и҆ при́снѡ и҆ во́ вѣки вѣкѡ́мъ, а҆ми́нь.<red>꙳</red></p>

<p><red>А҆</red>ллилꙋ́їѧ, а҆ллилꙋ́їѧ, сла́ва тебѣ̀ бж҃е. <red>гⷤ.</red></p>

</document>