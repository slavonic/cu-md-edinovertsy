<document xmlns="http://www.ponomar.net/culiturgical">
<p><red>Н</red>а па́мѧти прпⷣбныхъ, и҆ бг҃оно́сныхъ ѻ҆ц҃ъ, ѻ҆́бщїи. стихо́въ, н҃д. <red>припѣ́въ:</red> О<red>у҆блажа́емъ тѧ̀ прпⷣбне ѻ҆́ч҃е, і҆мⷬ҇къ. и҆ чте́мъ ст҃ꙋ́ю па́мѧть твою̀, наста́вниче и҆́нокѡмъ, и҆ собесѣ́дниче а҆́нг҃лѡмъ.</red></p>

<p><red>Т</red>ерпѧ̀ потерпѣ́хъ гдⷭ҇а и҆ внѧ́тъ мѝ, и҆ ᲂу҆слы́ша мл҃твꙋ мою̀.<red>꙳</red> И҆ возведе́ мѧ ѿ́ рова страсте́й, и҆ ѿ бре́нїѧ тимѣ́нна. и҆ поста́ви на ка́мени но́зѣ моѝ, и҆ и҆спра́ви стопы̀ моѧ̀. Сѐ ᲂу҆дали́хсѧ бѣ́гаѧ, и҆ водвори́хсѧ в̾ пꙋсты́ни. Оу҆подо́бихсѧ неѧ́сыти пꙋсты́нномꙋ. и҆ бы́хъ ꙗ҆́кѡ нощны́и вра́нъ на ны́рищи. Забдѣ́хъ и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀. И҆ бы́ша сле́зы моѧ̀ мнѣ̀ хлѣ́бъ дн҃ь и҆ но́щь. И҆ покры́хъ посто́мъ дш҃ꙋ мою̀, и҆ положи́хъ ѡ҆дѣѧ́нїе моѐ вре́тище.<red>꙳</red> Колѣ́ни моѝ и҆знемого́стѣ ѿ поста̀, и҆ пло́ть моѧ̀ и҆змѣни́сѧ є҆ле́ѧ ра́ди. Занѐ пе́пелъ ꙗ҆́кѡ хлѣ́бъ ꙗ҆дѧ́хъ, и҆ питїѐ моѐ с̾ пла́чемъ растворѧ́хъ. Оу҆трꙋди́хсѧ воздыха́нїемъ мои́мъ, и҆змы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀. Ꙗ҆́кѡ забы́хъ снѣ́сти хлѣ́бъ мо́й, ѿ́ гласа воздыха́нїѧ моегѡ̀, прельпѐ ко́сть моѧ̀ пло́ти мое́й. Бж҃е живо́тъ мо́й возвѣсти́хъ тебѣ̀. Положи́лъ є҆сѝ сле́зы моѧ̀ пред̾ собо́ю, ꙗ҆́кѡ и҆ во ѡ҆бѣтова́нїи твое́мъ. Во мнѣ̀ бж҃е мл҃твы, ꙗ҆́же возда́мъ хвалѣ̀ твое́й. За словеса̀ ᲂу҆сте́нъ твои́хъ, а҆́зъ сохрани́хъ пꙋтѝ же́стоки. Взыска̀ тебѐ лицѐ моѐ, лица̀ твоегѡ̀ гдⷭ҇и взыщꙋ̀. Возжада̀ тебѐ дш҃а моѧ̀. Ко́ль мно́жицею тебѣ̀ пло́ть моѧ̀, въ землѝ пꙋ́стѣ и҆ непрохо́днѣ и҆ безво́днѣ. Помози́ ми гдⷭ҇и бж҃е мо́й, и҆ спаси́ мѧ по млⷭ҇ти твое́й.<red>꙳</red> Ꙗ҆́кѡ ѡ҆быдо́ша мѧ̀ псѝ мно́зи, со́ньмъ лꙋка́выхъ ѡ҆держа́ша мѧ̀. Ра́дости моѧ̀ и҆зба́ви мѧ ѿ ѡ҆быше́дшихъ мѧ̀. Поскрежета́ша на мѧ̀ зꙋбы̀ свои́ми, а҆́зъ же мл҃твꙋ дѣ́ѧхъ. Ѿи҆мѝ дш҃ꙋ мою̀ ѿ ѕлодѣ́йства и҆́хъ, ꙗ҆́кѡ мно́зи борю́щїи мѧ̀ свы́ше. Собра́шасѧ на мѧ̀ ра́ны и҆ нечꙋ́хъ. А҆́зъ же ѡ҆блача́хсѧ во вре́тище, внегда̀ ѻ҆нѝ стꙋжа́хꙋ ми. Мно́жицею бра́шасѧ со мно́ю ѿ ю҆́ности моеѧ̀, ве́сь де́нь пред̾ставлѧ́хꙋ ми бра́ни. Напрѧго́ша лꙋ́къ сво́й ве́щь го́рькꙋ, сострѣлѧ́ти въ та́йныхъ непоро́чнаго. Ни без̾зако́нїе моѐ, ни грѣ́хъ мо́й гдⷭ҇и, без̾ без̾зако́нїѧ теко́хъ и҆ напра́вихъ. И҆ смирѧ́хъ посто́мъ дш҃ꙋ мою̀, и҆ моли́тва моѧ̀ въ нѣ́дра моѧ̀ возврати́тсѧ. Предвари́стѣ стражбы̀ ѻ҆́чи моѝ, ᲂу҆трꙋди́хсѧ зовы̀, и҆змолчѐ горта́нь мо́й. И҆счезо́стѣ ѻ҆́чи моѝ, ᲂу҆пова́ющꙋ мѝ на́ бг҃а моегѡ̀. Ча́ѧхъ бг҃а спаса́ющаго мѧ̀ ѿ малодꙋ́шїѧ и҆ бꙋ́ри.<red>꙳</red> Пред̾зрѣ́хъ гдⷭ҇а предо мно́ю всегда̀, ꙗ҆́кѡ ѡ҆деснꙋ́ю менѐ є҆́сть дасѧ̀ неподви́жꙋ. И҆ бы́сть гдⷭ҇ь ᲂу҆тверже́нїе моѐ, и҆ и҆зведа́ мѧ на простра́ньство. Всѝ ꙗ҆зы́цы ѡ҆быдо́ша мѧ, и҆ и҆́менемъ гдⷭ҇нимъ противлѧ́хсѧ и҆́мъ. Ѡ҆быдо́ша мѧ ꙗ҆́кѡ пче́лы со́тъ, и҆ разгорѣ́шасѧ ꙗ҆́кѡ ѻ҆́гнь в̾ те́рнїи, и҆ и҆́менемъ гдⷭ҇нимъ противлѧ́хсѧ и҆́мъ. Ѡ҆бъѧ́ша мѧ ꙗ҆́кѡ ле́въ гото́въ на́ ловъ, и҆ ꙗ҆́кѡ скѵ́менъ ѡ҆бита́ѧ в̾ сокро́вищихъ. Бл҃гослове́нъ гдⷭ҇ь и҆́же неда́стъ на́съ въ лови́твꙋ зꙋбо́мъ и҆́хъ. Стрѣ́лы младе́нецъ бы́ша ꙗ҆́звы и҆́хъ. Бл҃гослове́нъ гдⷭ҇ь, наꙋча́ѧ рꙋ́цѣ моѝ на ѡ҆полче́нїе, и҆ пе́рсты моѧ̀ на́ брань. Бг҃ъ препоѧ́са мѧ си́лою, и҆ положѝ непоро́ченъ пꙋ́ть мо́й. Сверша́ѧ но́зѣ моѝ ꙗ҆́кѡ є҆ле́ни, и҆ на высо́кихъ поставлѧ́ѧ мѧ̀. Да и҆сповѣ́дѧтсѧ тебѣ̀ гдⷭ҇и всѧ̀ дѣ́ла твоѧ̀, и҆ прпⷣбнїи твоѝ да бл҃гословѧ́тъ тѧ̀. Ꙗ҆́кѡ млⷭ҇ть твоѧ̀ пред̾ ѻ҆чи́ма мои́ма є҆́сть. Ѡ҆брати́лъ є҆сѝ пла́чь мо́й в̾ ра́дость мнѣ̀, и҆ да́лъ ми є҆сѝ защище́нїе спасе́нїѧ. Спѧ́лъ є҆сѝ всѧ̀ воста́ющїѧ на мѧ̀ под̾ мѧ̀, и҆ вра́гъ мои́хъ да́лъ ми є҆сѝ хребе́тъ, и҆ ненави́дѧщїѧ мѧ̀ потреби́лъ є҆сѝ. Ѿстꙋпи́те ѿ менѐ всѝ дѣ́лающїи без̾зако́нїе, ᲂу҆вѣ́дите ꙗ҆́кѡ ᲂу҆дивѝ гдⷭ҇ь прпⷣбнагѡ своегѡ̀. И҆ ᲂу҆тверди́сѧ во́ вѣки, и҆ жи́въ бꙋ́детъ до конца̀. Возлюби́те гдⷭ҇а всѝ прпⷣбнїи є҆гѡ̀.<red>꙳</red> Ꙗ҆́кѡ гдⷭ҇ь лю́битъ сꙋ́дъ, и҆ не ѡ҆ста́витъ преподо́бныхъ свои́хъ. Ве́черъ водвори́тсѧ пла́чь, и҆ заꙋ́тра ра́дость. Храни́тъ гдⷭ҇ь дш҃а прпⷣбныхъ свои́хъ. Воспо́йте гдⷭ҇ви пѣ́снь но́вꙋ, хвале́нїе є҆гѡ̀ в̾ цр҃кви прпⷣбныхъ. По́йте гдⷭ҇ви прпⷣбнїи є҆гѡ̀, и҆ и҆сповѣ́дайте па́мѧть ст҃ы́ни є҆гѡ̀.<red>꙳</red></p>

<p><red>С</red>ла́ва ѻ҆ц҃ꙋ и҆ сн҃ꙋ и҆ ст҃о́мꙋ дꙋ́хꙋ.<red>꙳ И҆</red> ны́нѣ и҆ при́снѡ и҆ во́ вѣки вѣкѡ́мъ, а҆ми́нь.<red>꙳</red></p>

<p><red>А҆</red>ллилꙋ́їѧ, а҆ллилꙋ́їѧ, сла́ва тебѣ̀ бж҃е. <red>гⷤ.</red></p>

</document>