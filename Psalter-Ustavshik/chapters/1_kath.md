=давы́да проро́ка и҆ цр҃ѧ пѣ́снь .=

=каѳи́сма , а҃ . ѱл҃о́мъ , а҃ .=

~Бл҃же́нъ мꙋ́жь ,=꙳= и҆́же не́йде на совѣ́тъ нечести́выхъ ,=꙳= и҆ на пꙋтѝ грѣ́шныхъ неста̀ , и҆ на сѣда́лищи гꙋби́тель не сѣ́де . Но в̾ зако́нѣ гдⷭ҇ни во́лѧ є҆гѡ̀ , и҆ в̾ зако́нѣ є҆гѡ̀ поꙋчи́тсѧ де́нь и҆ но́щь . И҆ бꙋ́детъ ꙗ҆́кѡ дре́во сажде́но при и҆схо́дищихъ во́дъ , є҆́же пло́дъ сво́й да́стъ во́ времѧ своѐ . И҆ ли́стъ є҆гѡ̀ не ѿпаде́тъ , и҆ всѧ̀ є҆ли́ка а҆́ще твори́тъ , ᲂу҆спѣ́етъ . Не та́кѡ нечести́вїи не та́кѡ , но ꙗ҆́кѡ пра́хъ є҆го́же воз̾мета́етъ вѣ́тръ ѿ лица̀ землѝ . Сегѡ̀ ра́ди не воскрⷭ҇нꙋтъ нечести́вїи на сꙋ́дъ , ни грѣ́шницы в̾ совѣ́тъ пра́ведныхъ . Ꙗ҆́кѡ с̾вѣ́сть гдⷭ҇ь пꙋ́ть пра́ведныхъ , и҆ пꙋ́ть нечести́выхъ поги́бнетъ .=꙳=

=ѱл҃о́мъ дв҃довъ , в҃ .=

~Вскꙋ́ю шата́шасѧ ꙗ҆зы́цы , и҆ лю́дїе поꙋчи́шасѧ тще́тнымъ . Пред̾ста́ша цр҃їе зе́мстїи . И҆ кнѧ́зи собра́шасѧ в̾кꙋ́пѣ , на́ гдⷭ҇а и҆ на хрⷭ҇та̀ є҆гѡ̀ .=꙳= Расто́ргнемъ ᲂу҆́зы и҆́хъ , и҆ ѿве́ржемъ ѿ на́съ и҆́го и҆́хъ . Живы́и на́ нб҃сѣхъ посмѣе́тсѧ и҆́мъ , и҆ гдⷭ҇ь порꙋга́етсѧ и҆́мъ . Тогда̀ воз̾гл҃етъ к̾ ни́мъ гнѣ́вомъ свои́мъ , и҆ ꙗ҆́ростїю свое́ю смꙋти́тъ ѧ҆̀ . А҆́зъ же поста́вленъ є҆́смь цр҃ь ѿ негѡ̀ . над̾ сїѡ́номъ горо́ю ст҃о́ю є҆гѡ̀ , воз̾вѣща́ѧ повелѣ́нїе гдⷭ҇не . Гдⷭ҇ь речѐ ко мнѣ̀ , сн҃ъ мо́й є҆сѝ ты̀ , а҆́зъ дне́сь роди́хъ тѧ̀ . Просѝ ѿ менѐ , и҆ да́мъ тѝ ꙗ҆зы́ки достоѧ́нїе твоѐ , и҆ ѡ҆держа́нїе твоѐ концы̀ землѝ . Оу҆пасе́ши ѧ҆̀ па́лицею желѣ́зною , ꙗ҆́кѡ сосꙋ́ды скꙋде́льнича сокрꙋши́ши ѧ҆̀ . И҆ ны́нѣ ца́рїе разꙋмѣ́йте , накажи́тесѧ всѝ сꙋдѧ́щїи землѝ . Рабо́тайте гдⷭ҇ви со́ страхомъ , и҆ ра́дꙋйтесѧ є҆мꙋ̀ съ тре́петомъ . Прїимѣ́те наказа́нїе , да некогда̀ прогнѣ́ваетсѧ гдⷭ҇ь , и҆ поги́бнете ѿ пꙋтѝ пра́веднагѡ , є҆гда̀ воз̾гори́тсѧ в̾ско́рѣ ꙗ҆́рость є҆гѡ̀ , бл҃же́ни всѝ надѣ́ющїисѧ на́нь .=꙳=

=ѱл҃о́мъ дв҃довъ , г҃ .=

~Гдⷭ҇и , что́сѧ ᲂу҆мно́жиша стꙋжа́ющїи мѝ ; мно́зи воста́ютъ на мѧ̀ . Мно́зи гл҃ютъ дш҃и мое́й , нѣ́сть спасе́нїѧ є҆мꙋ̀ ѡ҆́ бз҃ѣ є҆гѡ̀ . Ты́ же гдⷭ҇и застꙋ́пникъ мо́й є҆сѝ , сла́ва моѧ̀ , и҆ воз̾носѧ̀ главꙋ̀ мою̀ . Гла́сомъ мои́мъ ко́ гдⷭ҇ꙋ воз̾ва́хъ , и҆ ᲂу҆слы́ша мѧ̀ ѿ горы̀ ст҃ы́ѧ своеѧ̀ . А҆́зъ ᲂу҆снꙋ́хъ и҆ спа́хъ воста́хъ , ꙗ҆́кѡ гдⷭ҇ь застꙋ́питъ мѧ̀ . Не ᲂу҆бою́сѧ ѿ те́мъ люде́й , ѻ҆́крестъ напа́дающихъ на мѧ̀ . воскрⷭ҇нѝ гдⷭ҇и , спаси́ мѧ бж҃е мо́й .=꙳= Ꙗ҆́кѡ ты̀ поразѝ всѧ̀ враждꙋ́ющїѧ мѝ в̾сꙋ́е , зꙋ́бы грѣ́шникѡмъ сокрꙋши́лъ є҆сѝ . Гдⷭ҇не є҆́сть спасе́нїе , и҆ на́ людехъ твои́хъ бл҃гослове́нїе твоѐ .=꙳=

=сла́ва ,꙳ и҆ ны́нѣ .꙳ А҆=ллилꙋ́їѧ а҆ллилꙋ́їѧ сла́ва тебѣ̀ бж҃е , =гⷤ . Г=дⷭ҇и поми́лꙋй , =г҃ . сла́ва , и҆ нн҃ѣ .=

=ѱл҃о́мъ дв҃довъ , д҃ .=

~Внегда̀ воз̾ва́хъ , ᲂу҆слы́ша мѧ бж҃е пра́вды моеѧ̀ , въ ско́рби разпространи́лъ мѧ є҆сѝ . Оу҆ще́дри мѧ̀ , и҆ ᲂу҆слы́ши мл҃твꙋ мою̀ . Сы́нове чл҃честїи , доко́лѣ тѧжкосе́рдїи ; в̾скꙋ́ю лю́бите сꙋ́етнаѧ , и҆ и҆́щете лжѝ ; И҆ ᲂу҆вѣ́дите ꙗ҆́кѡ ᲂу҆дивѝ гдⷭ҇ь прпⷣбнаго своегѡ̀ , гдⷭ҇ь ᲂу҆слы́шитъ мѧ̀ внегда̀ в̾зовꙋ̀ к̾ немꙋ̀ . Гнѣ́вайтесѧ , и҆ не согрѣша́йте , ꙗ҆́же гл҃ете в̾ срⷣцы́хъ ва́шихъ , на ло́жихъ ва́шихъ ᲂу҆мили́тесѧ . Пожри́те же́ртвꙋ пра́вдѣ , и҆ ᲂу҆пова́йте на́ гдⷭ҇а . мно́зи гл҃ютъ , кто̀ ꙗ҆ви́тъ на́мъ бл҃га́ѧ ; Зна́менасѧ на на́съ свѣ́тъ лица̀ твоегѡ̀ гдⷭ҇и , да́лъ є҆сѝ весе́лїе въ срⷣцы мое́мъ . Ѿ плода̀ пшени́цы , вина̀ , и҆ є҆ле́ѧ своегѡ̀ ᲂу҆мно́жишасѧ . Въ ми́рѣ в̾кꙋ́пѣ ᲂу҆снꙋ̀ и҆ почі́ю . Ꙗ҆́кѡ ты̀ гдⷭ҇и є҆ди́нагѡ на ᲂу҆пова́нїе всели́лъ мѧ̀ є҆сѝ .

=ѱл҃о́мъ дв҃довъ , є҃ .=

~Гл҃ы моѧ̀ внꙋшѝ гдⷭ҇и , разꙋмѣ́й зва́нїе моѐ . Воньмѝ гла́съ мл҃твы моеѧ̀ , цр҃ю мо́й и҆ бж҃е мо́й . Ꙗ҆́кѡ к̾ тебѣ̀ помолю́сѧ гдⷭ҇и , заꙋ́тра ᲂу҆слы́ши гла́съ мо́й . Заꙋ́тра пред̾ста́нꙋ тѝ и҆ ᲂу҆́зриши мѧ̀ , ꙗ҆́кѡ бг҃ъ не хотѧ́и без̾зако́нїе , ты̀ є҆сѝ . Не прїи́детъ к̾ тебѣ̀ лꙋка́внꙋѧи , ни пребꙋ́дꙋтъ же законопрестꙋ́пницы , пред̾ ѻ҆чи́ма твои́ма . Воз̾ненави́дѣлъ є҆сѝ всѧ̀ творѧ́щїѧ без̾зако́нїе , погꙋби́ши всѧ̀ гл҃ющїѧ лжꙋ̀ . Мꙋ́жа кро́ви и҆ льсти́ва гнꙋша́етсѧ гдⷭ҇ь . А҆́зъ же мно́жествомъ млⷭ҇ти твоеѧ̀ , в̾ни́дꙋ в̾ до́мъ тво́й , поклоню́сѧ къ цр҃кви ст҃ѣ́й твое́й в̾ стра́сѣ твое́мъ . Гдⷭ҇и , наста́ви мѧ пра́вдою твое́ю , вра́гъ мои́хъ ра́ди и҆спра́ви пред̾ собо́ю пꙋ́ть мо́й . Ꙗ҆́кѡ нѣ́сть во ᲂу҆стѣ́хъ и҆́хъ и҆́стины , срⷣце и҆́хъ сꙋ́етно . Гро́бъ ѿве́рстъ горта́нь и҆́хъ , ꙗ҆зы́ки свои́ми льща́хꙋ , сꙋдѝ и҆́мъ бж҃е . Да ѿпадꙋ́тъ ѿ мы́слей свои́хъ , по мно́жествꙋ нече́стїѧ и҆́хъ и҆зри́ни ѧ҆̀ , ꙗ҆́кѡ прогнѣ́ваша тѧ̀ гдⷭ҇и . И҆ воз̾веселѧ́тсѧ всѝ ᲂу҆пова́ющїи на тѧ̀ , во́ вѣки воз̾ра́дꙋютсѧ , и҆ всели́шисѧ в̾ ни́хъ . И҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ , ꙗ҆́кѡ ты̀ бл҃гослови́ши пра́ведника . Гдⷭ҇и ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ .

=ѱл҃о́мъ дв҃довъ , ѕ҃ .=

~Гдⷭ҇и , да не ꙗ҆́ростїю твоею̀ ѡ҆бличи́ши менѐ , нижѐ гнѣ́вомъ твои́мъ пока́жеши менѐ . Поми́лꙋй мѧ гдⷭ҇и , ꙗ҆́кѡ не́мощенъ є҆́смь . и҆сцѣли́ мѧ гдⷭ҇и , ꙗ҆́кѡ смꙋти́шасѧ ко́сти моѧ̀ . И҆ дш҃а моѧ̀ смꙋти́сѧ ѕѣлѡ̀ , и҆ ты̀ гдⷭ҇и доко́лѣ ; Ѡ҆братѝ гдⷭ҇и и҆змѝ дш҃ꙋ мою̀ , спаси́ мѧ ра́ди млⷭ҇ти твоеѧ̀ . Ꙗ҆́кѡ нѣ́сть в̾ сме́рти помина́ѧи тебѐ , во а҆́дѣ же кто̀ и҆сповѣ́стьтисѧ . Оу҆трꙋди́хсѧ воз̾дыха́нїемъ мои́мъ , и҆з̾мы́ю на всѧ́кꙋ но́щь ло́же моѐ , слеза́ми мои́ми посте́лю мою̀ ѡ҆мочꙋ̀ . Смꙋти́сѧ ѿ ꙗ҆́рости ѻ҆́ко моѐ , ѡ҆бетша́хъ во всѣ́хъ вразѣ́хъ мои́хъ . Ѿстꙋпи́те ѿ менѐ всѝ творѧ́щїи без̾зако́нїе , ꙗ҆́кѡ ᲂу҆слы́ша гдⷭ҇ь гла́съ пла́ча моегѡ̀ . Оу҆слы́ша гдⷭ҇ь моле́нїе моѐ , гдⷭ҇ь мл҃твꙋ мою̀ прїѧ́тъ . Да постыдѧ́тсѧ и҆ смѧтꙋ́тсѧ всѝ вразѝ моѝ , воз̾вратѧ́тсѧ и҆ ᲂу҆стыдѧ́тсѧ ѕѣлѡ̀ в̾ско́рѣ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , з҃ .=

~Гдⷭ҇и бж҃е мо́й на тѧ̀ ᲂу҆пова́хъ , спаси́ мѧ ѿ всѣ́хъ гонѧ́щихъ мѧ̀ , и҆ и҆зба́ви мѧ̀ . Да некогда̀ похи́титъ ꙗ҆́кѡ ле́въ дш҃ꙋ мою̀ , не сꙋ́щꙋ и҆збавлѧ́ющꙋ нижѐ спаса́ющꙋ . Гдⷭ҇и бж҃е мо́й а҆́ще сотвори́хъ сѐ , а҆́ще є҆́сть не пра́вда въ рꙋкꙋ̀ мое́ю . А҆́ще воз̾да́хъ воз̾даю́щимъ мѝ ѕла̀ , да ѿпадꙋ̀ ᲂу҆́бѡ ѿ вра́гъ мои́хъ то́щь . Да пожене́тъ ᲂу҆́бѡ вра́гъ дш҃ꙋ мою̀ , и҆ пости́гнетъ , и҆ попере́тъ в̾ землѝ живо́тъ мо́й , и҆ сла́вꙋ мою̀ в̾ пе́рсть всели́тъ . Воскрⷭ҇нѝ гдⷭ҇и гнѣ́вомъ твои́мъ , воз̾неси́сѧ в̾ концы́хъ вра́гъ твои́хъ . И҆ воста́ни гдⷭ҇и бж҃е мо́й повелѣ́нїемъ и҆́мже заповѣ́да , и҆ со́нмъ люде́й ѡ҆бы́детъ тѧ̀ . И҆ ѡ҆ то́мъ на высотꙋ̀ ѡ҆брати́сѧ . гдⷭ҇ь сꙋ́дитъ лю́демъ . Сꙋди́ ми гдⷭ҇и по пра́вдѣ мое́й , и҆ по не ѕло́бѣ мое́й на мѧ̀ . Да сконча́етсѧ ѕло́ба грѣ́шныхъ , и҆ и҆спра́виши пра́веднаго , и҆спыта́ѧи срⷣца и҆ ᲂу҆тро́бы бж҃е . Пра́ведна по́мощь моѧ̀ ѿ́ бг҃а , спаса́ющагѡ пра́выѧ срⷣцемъ . Бг҃ъ сꙋди́тель пра́веденъ , и҆ крѣ́покъ , и҆ долготерпѣли́въ , и҆ не гнѣ́въ наводѧ̀ на всѧ́къ де́нь . А҆́ще не ѡ҆братите́сѧ , ѻ҆рꙋ́жїе своѐ ѡ҆чи́ститъ , лꙋ́къ сво́й напрѧжѐ , и҆ ᲂу҆гото́ва и҆̀ . И҆ в̾ не́мъ ᲂу҆гото́ва сосꙋ́ды сме́ртныѧ , стрѣ́лы своѧ̀ с̾ горѧ́щими содѣ́ла . Сѐ болѣ̀ не пра́вдꙋ , зача́тъ болѣ́знь , и҆ родѝ без̾зако́нїе . Ро́въ и҆зры̀ , и҆ и҆скопа̀ и҆̀ , в̾паде́тсѧ въ ꙗ҆́мꙋ ю҆́же содѣ́ла . Ѡ҆брати́тсѧ болѣ́знь є҆гѡ̀ на главꙋ̀ є҆гѡ̀ , и҆ на ве́рхъ є҆гѡ̀ не пра́вда є҆гѡ̀ сни́детъ . И҆сповѣ́мсѧ гдⷭ҇ви по пра́вдѣ є҆гѡ̀ , и҆ пою̀ и҆́мени гдⷭ҇ню вы́шнемꙋ .

=ѱл҃о́мъ дв҃довъ , и҃ .=

~Гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твоѐ по все́й землѝ . Ꙗ҆́кѡ взѧ́тсѧ велелѣ́пота твоѧ̀ превы́ше небе́съ . И҆зо ᲂу҆́стъ млⷣнцъ и҆ с̾сꙋ́щихъ с̾верши́лъ є҆сѝ хвалꙋ̀ , вра́гъ твои́хъ ра́ди , разрꙋши́ши врага̀ и҆ ме́стника . Ꙗ҆́кѡ ᲂу҆зрю̀ нб҃са̀ , дѣ́ла пе́рстъ твои́хъ , лꙋнꙋ̀ и҆ ѕвѣ́зды , ꙗ҆́же ты̀ ѡ҆снова̀ . Что̀ є҆́сть человѣ́къ ꙗ҆́кѡ по́мниши и҆̀ , и҆лѝ сн҃ъ чл҃чь , ꙗ҆́кѡ посѣща́еши и҆̀ . Оу҆ма́лилъ є҆сѝ є҆гѡ̀ ма́лымъ чи́мъ ѿ а҆́нг҃лъ , сла́вою и҆ че́стїю вѣнча́лъ є҆сѝ є҆гѡ̀ , и҆ поста́вилъ є҆сѝ є҆гѡ̀ над̾ дѣ́лы рꙋ́кꙋ твое́ю . Всѧ̀ покори́лъ є҆сѝ под̾ но́зѣ є҆гѡ̀ ѻ҆вца̀ и҆ волы̀ всѧ̀ , є҆ще́же и҆ ско́ты польскі́ѧ . Пти́цы нбⷭ҇ныѧ , ры́бы морскі́ѧ , преходѧ́щїѧ стезѧ̀ морскі́ѧ . Гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твоѐ по все́й землѝ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

