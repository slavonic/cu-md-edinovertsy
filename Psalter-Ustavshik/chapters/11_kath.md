=каѳи́сма , а҃і . ѱл҃о́мъ дв҃довъ , ѻ҃з .=

~Внемли́те лю́дїе моѝ зако́нъ мо́й , приклони́те ᲂу҆́хо ва́ше во глаго́лы ᲂу҆́стъ мои́хъ . Ѿве́рзꙋ в̾ при́тчахъ ᲂу҆ста̀ моѧ̀ , провѣща́ю гана́нїѧ и҆спе́рва . Е҆ли́ка слы́шахомъ , и҆ разꙋмѣ́хомъ ѧ҆̀ , и҆ ѻ҆ц҃ы на́ши повѣ́даша на́мъ . Не ᲂу҆таи́сѧ ѿ ча́дъ и҆́хъ в̾ ро́дъ и҆́нъ . воз̾вѣща́юще хвалы̀ гдⷭ҇нѧ , и҆ си́лы є҆гѡ̀ , и҆ чꙋдеса̀ є҆гѡ̀ , ꙗ҆́же сотворѝ . И҆ воз̾дви́же свидѣ́нїе во і҆а́кѡвѣ , и҆ зако́нъ положѝ во і҆и҃ли . Е҆ли́ка заповѣ́да ѻ҆ц҃е́мъ на́шимъ , сказа́ти ѧ҆̀ сыновѡ́мъ свои́мъ . Ꙗ҆́кѡ да позна́етъ ро́дъ и҆́нъ , сы́нове родѧ́щїисѧ , и҆ воста́нꙋтъ и҆ повѣ́дѧтъ ѧ҆̀ сыновѡ́мъ свои́мъ . Ꙗ҆́кѡ да положа́тъ на́ бг҃а ᲂу҆пова́нїе своѐ , и҆ незабꙋ́дꙋтъ дѣ́лъ бж҃їихъ , и҆ за́повѣди є҆гѡ̀ взы́щꙋтъ . Ꙗ҆́кѡ да небꙋ́дꙋтъ ꙗ҆́коже и҆ ѻ҆ц҃ы и҆́хъ , ро́дъ стропти́въ и҆ прегорчева́ѧ , ро́дъ и҆́же не и҆спра́ви срⷣца своегѡ̀ , ни ᲂу҆вѣ́ри съ бг҃омъ дх҃а своегѡ̀ . Сы́нове є҆фре́мли налѧца́юще и҆спѣ́юще лꙋ́ки , воз̾врати́шасѧ въ де́нь бра́ни . Не сохрани́ша завѣ́та бж҃їѧ , и҆ в̾ зако́нѣ є҆гѡ̀ не и҆зво́лиша ходи́ти . И҆ забы́ша бл҃годѣѧ́нїѧ є҆гѡ̀ , и҆ чꙋде́съ є҆гѡ̀ и҆́хже ꙗ҆вѝ и҆́мъ . Пред̾ ѻ҆ц҃ы и҆́хъ , ꙗ҆́же сотворѝ чꙋдеса̀ , в̾ землѝ є҆гѵ́петстѣй на́ поли танеѡ́сѣ . Разве́рже мо́ре , и҆ проведѐ и҆́хъ , пред̾ста́ви во́ды ꙗ҆́кѡ мѣ́хъ . И҆ наста́ви ѧ҆̀ ѻ҆́блакомъ во́ дне , и҆ всю̀ но́щь просвѣще́нїемъ ѻ҆гнѧ̀ . Разве́рже ка́мень в̾ пꙋсты́ни , и҆ напоѝ и҆́хъ ꙗ҆́кѡ в̾ бе́зднѣ мно́зѣ . И҆ и҆зведѐ во́дꙋ и҆з̾ ка́мене , и҆ низ̾ведѐ ꙗ҆́кѡ рѣ́ки во́ды . И҆ приложи́ша є҆щѐ согрѣша́ти є҆мꙋ̀ . прегорчи́ша вы́шнѧгѡ в̾ без̾во́днѣ . И҆ и҆скꙋси́ша бг҃а въ сердцы́хъ свои́хъ , воспроси́ти бра́шна дш҃а́мъ свои́мъ . И҆ клевета́ша на́ бг҃а , и҆ рѣ́ша , є҆да̀ воз̾мо́жетъ бг҃ъ ᲂу҆гото́вати трапе́зꙋ в̾ пꙋсты́ни ; Поне́же поразѝ ка́мень , и҆ потеко́ша во́ды , и҆ пото́цы наводни́шасѧ . Е҆да̀ и҆ хлѣ́бъ мо́жетъ да́ти , лѝ ᲂу҆гото́вати трапе́зꙋ лю́демъ свои́мъ ; Сегѡ̀ ра́ди слы́ша бг҃ъ и҆ презрѣ̀ , и҆ ѻ҆́гнь воз̾горѣ́сѧ во і҆а́кѡвѣ , и҆ гнѣ́въ взы́де на і҆и҃лѧ . Ꙗ҆́кѡ невѣ́роваша бг҃ови , ни ᲂу҆пова́ша на спасе́нїе є҆гѡ̀ . И҆ заповѣ́да ѻ҆блакѡ́мъ свы́ше , и҆ две́ри нб҃сѐ ѿве́рзе . И҆ ѡ҆дождѝ и҆́мъ ма́ннꙋ ꙗ҆́сти , и҆ хлѣ́бъ нбⷭ҇ныи дадѐ и҆́мъ . Хлѣ́бъ а҆́нг҃льскїи ꙗ҆дѐ чл҃къ , бра́шно посла̀ и҆́мъ до ѡ҆би́лїѧ . Воз̾дви́же ю҆́гъ с̾ нб҃сѐ , и҆ наведѐ си́лою свое́ю ли́вꙋ . И҆ ѡ҆дождѝ на нѧ̀ ꙗ҆́кѡ пра́хъ пло́ти , и҆ ꙗ҆́кѡ песо́къ морскі́и пти́цы перна́ты . И҆ нападо́ша посредѣ̀ ста́на и҆́хъ , ѻ҆́крестъ жили́щъ и҆́хъ . И҆ ꙗ҆до́ша и҆ насы́тишасѧ ѕѣлѡ̀ , и҆ жела́нїе и҆́хъ пренесѐ и҆́мъ , нелиши́шасѧ ѿ жела́нїи свои́хъ . є҆щѐ бра́шнꙋ сꙋ́щꙋ во ᲂу҆стѣ́хъ и҆́хъ ; И҆ гнѣ́въ бж҃їи взы́де на нѧ̀ , и҆ ᲂу҆бѝ мно́жайшїѧ и҆́хъ , и҆ и҆збра́ннымъ і҆зра́илевѡмъ запѧ́тъ . Во всѣ́хъ си́хъ согрѣши́ша є҆щѐ , и҆ невѣ́роваша чꙋдесе́мъ є҆гѡ̀ . И҆ и҆счезо́ша въ сꙋетѣ̀ дні́е и҆́хъ , и҆ лѣ́та и҆́хъ со тща́нїемъ . Е҆гда̀ ᲂу҆бива́ше и҆́хъ , тогда̀ взыска́хꙋ є҆гѡ̀ , и҆ воз̾враща́хꙋсѧ , и҆ ᲂу҆тренева́хꙋ къ бг҃ꙋ . И҆ помѧнꙋ́ша ꙗ҆́кѡ бг҃ъ помо́щникъ и҆́мъ є҆́сть , и҆ бг҃ъ вы́шнїи , и҆зба́витель и҆́мъ є҆́сть . И҆ воз̾люби́ша є҆гѡ̀ ᲂу҆сты̀ свои́ми , и҆ ꙗ҆зы́комъ свои́мъ солга́ша є҆мꙋ̀ . Срⷣце же и҆́хъ не бѣ̀ пра́во съ ни́мъ , ни ᲂу҆вѣ́ришасѧ въ завѣ́тѣ є҆гѡ̀ . То́й же є҆́сть ще́дръ , и҆ ѡ҆чи́ститъ грѣхѝ и҆́хъ , и҆ нерастли́тъ . И҆ ᲂу҆мно́житъ воз̾врати́ти ꙗ҆́рость свою̀ . и҆ нераждеже́тъ всегѡ̀ гнѣ́ва своегѡ̀ . И҆ помѧнꙋ̀ ꙗ҆́кѡ пло́ть сꙋ́ть , дх҃ъ ходѧ̀ и҆ не ѡ҆браща́ѧсѧ . Ко́ль кра́ты прогнѣ́ваша и҆̀ въ пꙋсты́ни , раз̾дражи́ша и҆̀ въ землѝ без̾во́днѣ ; И҆ ѡ҆брати́шасѧ и҆ и҆скꙋси́ша бг҃а , и҆ ст҃а́гѡ і҆и҃лева прогнѣ́ваша . Не помѧнꙋ́ша рꙋкѝ є҆гѡ̀ днѐ , во́ньже и҆зба́ви и҆́хъ и҆з̾ рꙋкѝ ѡ҆скорблѧ́ющагѡ . Ꙗ҆́коже положѝ во є҆гѵ́птѣ зна́менїѧ своѧ̀ , и҆ чꙋдеса̀ своѧ̀ на́ поли танеѡ́сѣ . И҆ преложѝ въ кро́вь рѣ́ки и҆́хъ , и҆ и҆сто́чники и҆́хъ ꙗ҆́кѡ да непїю́тъ . Посла̀ на нѧ̀ пе́сїѧ мꙋ́хи , и҆ поѧдо́ша и҆́хъ . и҆ жа́бы , и҆ растлѝ и҆́хъ . И҆ дадѐ ржѣ̀ пло́дъ и҆́хъ , и҆ трꙋды̀ и҆́хъ прꙋгѡ́мъ . Оу҆бѝ гра́домъ виногра́ды и҆́хъ , и҆ черни́чїе и҆́хъ мра́зомъ . И҆ предадѐ гра́дꙋ скоты̀ и҆́хъ , и҆ и҆мѣ́нїе и҆́хъ ѻ҆гню̀ . Посла̀ на нѧ̀ гнѣ́въ ꙗ҆́рости своеѧ̀ . гнѣ́въ и҆ ꙗ҆́рость и҆ ско́рбь , посла́нїе а҆́ггелы лю́тыми . Пꙋ́ть сотвори́ти стезю̀ гнѣ́вꙋ своемꙋ̀ , и҆ непощадѣ̀ ѿ сме́рти дш҃а и҆́хъ , и҆ скоты̀ и҆́хъ в̾ сме́рти затворѝ . И҆ поразѝ всѧ́къ пе́рвенецъ в̾ землѝ є҆гѵ́петстѣй , ѿ нача́тка всѧ́кагѡ трꙋда̀ и҆́хъ , в̾ селе́нїихъ ха́мовыхъ . И҆ воз̾дви́же ꙗ҆́кѡ ѻ҆вца̀ лю́ди своѧ̀ , и҆ воз̾ведѐ ѧ҆̀ ꙗ҆́кѡ ста́до в̾ пꙋсты́ни . И҆ наста́ви ѧ҆̀ ѡ҆ ᲂу҆пова́нїи , и҆ не ᲂу҆страши́шасѧ , и҆ врагѝ и҆́хъ покры̀ мо́ре . И҆ введѐ ѧ҆̀ в̾ го́рꙋ ст҃ы́ни своеѧ̀ . гора̀ сѝ , ю҆́же стѧжа̀ десни́ца є҆гѡ̀ . И҆ и҆згна̀ ѿ лица̀ и҆́хъ ꙗ҆зы́ки . и҆ по жре́бїю дадѐ и҆́мъ зе́млю ю҆́жемъ дѣломѣ́рнымъ . И҆ вселѝ в̾ се́лѣхъ и҆́хъ колѣ́на і҆зра́илева . И҆ и҆скꙋси́ша и҆ прогнѣ́ваша бг҃а вы́шнѧгѡ , и҆ свидѣ́нїѧ є҆гѡ̀ не сохрани́ша . И҆ ѡ҆брати́шасѧ и҆ ѿверго́шасѧ , ꙗ҆́коже и҆ ѻ҆ц҃ы и҆́хъ , преврати́шасѧ въ лꙋ́къ раз̾враще́нъ . И҆ прогнѣ́ваша и҆̀ въ холмѣ́хъ свои́хъ , и҆ во и҆стꙋка́нныхъ свои́хъ раз̾дражи́ша и҆̀ . Слы́ша бг҃ъ и҆ презрѣ̀ , и҆ ᲂу҆ничижѝ ѕѣлѡ̀ і҆зра́илѧ . И҆ ѿри́нꙋ ски́нїю сило́мскꙋю , селе́нїе є҆́же всели́сѧ в̾ чл҃цѣхъ . И҆ предадѐ в̾ плѣ́нъ крѣ́пость и҆́хъ , и҆ добро́тꙋ и҆́хъ в̾ рꙋ́ки врагѡ́мъ . И҆ затворѝ во ѻ҆рꙋ́жїи лю́ди своѧ̀ , и҆ достоѧ́нїе своѐ презрѣ̀ . Ю҆́ношы и҆́хъ поѧдѐ ѻ҆́гнь , и҆ дѣ́вы и҆́хъ не ѡ҆сѣ́тованы бы́ша . Сщ҃е́нницы и҆́хъ ѻ҆рꙋ́жїемъ падо́ша , и҆ вдови́цы и҆́хъ не ѡ҆пла́каны бы́ша . И҆ воста̀ ꙗ҆́кѡ спѧ̀ гдⷭ҇ь , ꙗ҆́кѡ си́ленъ и҆ шꙋ́менъ ѿ вина̀ . И҆ поразѝ врагѝ своѧ̀ вспѧ́ть . поноше́нїе вѣ́чно дадѐ и҆́хъ . И҆ ѿри́нꙋ селе́нїе і҆ѡ́сифово , и҆ колѣ́но є҆фре́мово не и҆збра̀ . И҆ и҆збра̀ колѣ́но і҆ꙋ́дово , го́рꙋ сїѡ́ню ю҆́же воз̾любѝ . И҆ созда̀ ꙗ҆́кѡ и҆норо́гъ ст҃ы́ню свою̀ , на землѝ ѡ҆снова̀ ю҆̀ въ вѣ́къ . И҆ и҆збра̀ дв҃да раба̀ своегѡ̀ , и҆ воспрїѧ́тъ и҆̀ ѿ ста́дъ ѻ҆́вчихъ . И҆ ѿ дои́лицъ поѧ́тъ є҆гѡ̀ , пастѝ і҆а́кѡва раба̀ своегѡ̀ , і҆зра́илѧ достоѧ́нїе своѐ . И҆ ᲂу҆пасѐ и҆́хъ в̾ незло́бїи срⷣца своегѡ̀ , и҆ в̾ ра́зꙋмѣхъ рꙋ́кꙋ свое́ю наста́вилъ и҆́хъ є҆́сть .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , ѻ҃и .=

~Бж҃е , прїидо́ша ꙗ҆зы́цы въ достоѧ́нїе твоѐ , ѡ҆скверни́ша цр҃ковь ст҃ꙋ́ю твою̀ . Положи́ша і҆єрⷭ҇ли́ма ꙗ҆́кѡ ѻ҆во́щное храни́лище . положи́ша трꙋ́пїѧ ра́бъ твои́хъ , бра́шно пти́цамъ нбⷭ҇нымъ . пло́ти прпⷣбныхъ твои́хъ ѕвѣре́мъ земны́мъ . Пролїѧ́ша кро́вь и҆́хъ ꙗ҆́кѡ во́дꙋ ѻ҆́крестъ і҆єрⷭ҇ли́ма , и҆ не бѣ̀ погреба́ѧи . Бы́хомъ поноше́нїе сосѣ́дѡмъ на́шимъ , под̾ража́нїе и҆ порꙋга́нїе сꙋ́щимъ ѻ҆́крестъ на́съ . Доко́лѣ гдⷭ҇и прогнѣ́ваешисѧ до конца̀ , раз̾жже́тсѧ ꙗ҆́кѡ ѻ҆́гнь рве́нїе твоѐ ; Проле́й гнѣ́въ тво́й на ꙗ҆зы́ки не зна́ющїѧ тебѐ , и҆ на црⷭ҇твїѧ ꙗ҆́же и҆́мене твоегѡ̀ не призва́ша . Ꙗ҆́кѡ поѧдо́ша і҆а́кѡва , и҆ мѣ́сто є҆гѡ̀ ѡ҆пꙋсти́ша . Не помѧнѝ на́шихъ без̾зако́нїи пе́рвыхъ . ско́рѡ да пред̾варѧ́тъ ны̀ щедро́ты твоѧ̀ гдⷭ҇и , ꙗ҆́кѡ ѡ҆бнища́хомъ ѕѣлѡ̀ . Помозѝ на́мъ бж҃е спаси́телю на́шъ , сла́вы ра́ди и҆́мене твоегѡ̀ гдⷭ҇и и҆змѝ на́съ . и҆ ѡ҆чи́сти грѣхѝ на́ша и҆́мене ра́ди твоегѡ̀ . Да некогда̀ рекꙋ́тъ ꙗ҆зы́цы , гдѣ̀ є҆́сть бг҃ъ и҆́хъ ; и҆ ᲂу҆вѣ́стьсѧ въ ꙗ҆зы́цѣхъ пред̾ ѻ҆чи́ма на́шима , ѿмще́нїе кро́ве ра́бъ твои́хъ пролиты́ѧ . Да вни́детъ пред̾ тѧ̀ воз̾дыха́нїе ѡ҆кова́нныхъ , по вели́чїю мы́шцы твоеѧ̀ снабдѝ сы́ны ᲂу҆мерщве́нныхъ . Воз̾да́ждь сосѣ́дѡмъ на́шимъ седмори́цею в̾ нѣ́дра и҆́хъ , поноше́нїе и҆́хъ , и҆́мже поноси́ша тѧ̀ гдⷭ҇и . Мы́ же лю́дїе твоѝ , и҆ ѻ҆вца̀ па́жити твоеѧ̀ . и҆сповѣ́мысѧ тебѣ̀ бж҃е во́ вѣки , в̾ ро́дъ и҆ ро́дъ воз̾вѣсти́мъ хвалꙋ̀ твою̀ .

=ѱл҃о́мъ дв҃довъ , ѻ҃ѳ .=

~Пасы́и і҆и҃лѧ воньмѝ , наставлѧ́ѧи ꙗ҆́кѡ ѻ҆вча̀ і҆ѡ́сифа . Сѣдѧ́и на херꙋви́мѣ ꙗ҆ви́сѧ , пред̾ є҆фре́момъ , и҆ венїами́номъ , и҆ манасі́емъ . Воз̾дви́гни си́лꙋ твою̀ , и҆ прїидѝ спастѝ на́съ . бж҃е ѡ҆брати́ ны , и҆ просвѣтѝ лицѐ твоѐ и҆ спасе́мсѧ . Гдⷭ҇и бж҃е си́лъ , доко́лѣ гнѣ́ваешисѧ на моли́твꙋ ра́бъ твои́хъ ; Пита́еши на́съ хлѣ́бомъ сле́знымъ , и҆ пои́ши на́съ сле́зъ в̾ мѣ́рꙋ . Положи́лъ є҆сѝ на́съ въ прерѣка́нїе сосѣ́дѡмъ на́шимъ , и҆ вразѝ на́ши под̾ража́ша на́съ . Гдⷭ҇и бж҃е си́лъ ѡ҆брати́ ны , и҆ просвѣтѝ лицѐ твоѐ , и҆ спасе́ни бꙋ́демъ . Виногра́дъ и҆з̾ є҆гѵ́пта пренесѐ , и҆згна́лъ є҆сѝ ꙗ҆зы́ки и҆ насади́лъ є҆сѝ и҆̀ . Пꙋ́ть сотвори́лъ є҆сѝ пред̾ ни́мъ , и҆ насадѝ коре́нїѧ є҆гѡ̀ , и҆ и҆спо́лни зе́млю . Покры̀ го́ры сѣ́нь є҆гѡ̀ , и҆ сте́блїѧ є҆гѡ̀ ке́дры бж҃їѧ . Прострѐ ро́зги є҆гѡ̀ до́ морѧ , и҆ да́же до рѣ́къ ѿ́расли є҆гѡ̀ . Въскꙋ́ю разорѝ ѻ҆пло́тъ є҆гѡ̀ , и҆ ѡ҆бъи҆ма́ютъ и҆̀ всѝ мимоходѧ́щїи пꙋте́мъ . Ѡ҆зоба̀ и҆̀ ве́прь ѿ́лꙋга , и҆ и҆́нокъ ди́вїи поѧ́лъ и҆̀ є҆́сть . Бж҃е си́лъ ѡ҆брати́же , и҆ при́зри с̾ нб҃сѐ и҆ ви́ждь , и҆ посѣтѝ виногра́дъ се́й . И҆ совершѝ є҆гѡ̀ , є҆го́же насадѝ десни́ца твоѧ̀ , и҆ на́ сн҃ы чл҃ческїѧ , ꙗ҆́же ᲂу҆крѣпи́лъ є҆сѝ себѣ̀ . Пожже́нъ ѻ҆гне́мъ и҆ раско́панъ , ѿ запреще́нїѧ лица̀ твоегѡ̀ поги́бнꙋтъ . Бꙋ́ди рꙋка̀ твоѧ̀ , на́ мꙋжа десни́ца твоѧ̀ . и҆ на́ сына человѣ́ча , є҆го́же ᲂу҆крѣпи́лъ є҆сѝ себѣ̀ . И҆ не ѿстꙋ́пимъ ѿ тебѐ , живи́ши ны̀ , и҆ и҆́мѧ твоѐ призове́мъ . Гдⷭ҇и бж҃е си́лъ ѡ҆брати́ ны , и҆ ꙗ҆вѝ лицѐ твоѐ , и҆ спасе́ни бꙋ́демъ .

=ѱл҃о́мъ дв҃довъ , п҃ .=

~Ра́дꙋйтесѧ бг҃ꙋ помо́щникꙋ на́шемꙋ , воскли́кните бг҃ꙋ і҆а́кѡвлю . Прїими́те ѱл҃о́мъ , и҆ дади́те тѷмпа́нъ , ѱл҃ты́рь красе́нъ с̾ гꙋ́сльми . Вострꙋби́те на но́въ мѣ́сѧцъ трꙋбо́ю , въ наро́читыи де́нь пра́здника ва́шегѡ . Ꙗ҆́кѡ повелѣ́нїе і҆и҃лево є҆́сть , и҆ сꙋдьба̀ бг҃а і҆а́кѡвлѧ . Свидѣ́нїе во і҆ѡ́сифѣ положѝ є҆мꙋ̀ , внегда̀ и҆зы́ти є҆мꙋ̀ ѿ землѝ є҆гѵ́петскїѧ . ꙗ҆зы́ка є҆го́же не вѣ́дѧше , ᲂу҆слы́ша . Ѿѧ́тъ ѿ бре́мене хребе́тъ є҆гѡ̀ , рꙋ́цѣ є҆гѡ̀ в̾ кошѝ порабо́тастѣ . Въ ско́рби призва́ мѧ и҆ и҆зба́вихъ тѧ̀ . ᲂу҆слы́шахъ тѧ̀ въ та́йнѣ бꙋ́рнѣ , и҆скꙋси́хъ тѧ̀ на водѣ̀ пререка́нїѧ . Слы́шите лю́дїе моѝ , и҆ засвидѣ́тельствꙋю ва́мъ . і҆зра́илю а҆́ще послꙋ́шаеши менѐ . Не бꙋ́детъ в̾ тебѣ̀ бг҃ъ но́въ , нижѐ поклони́шисѧ бг҃ꙋ чꙋжде́мꙋ . А҆́зъ бо є҆́смь гдⷭ҇ь бг҃ъ тво́й , и҆зведы́и тѧ ѿ землѝ є҆гѵ́петскїѧ , раз̾ширѝ ᲂу҆ста̀ твоѧ̀ , и҆ и҆спо́лню ѧ҆̀ . И҆ непослꙋ́шаша лю́дїе моѝ гла́са моегѡ̀ , и҆ і҆зра́иль невнѧ́тъ мѝ . И҆ ѿпꙋсти́хъ и҆́хъ по начина́нїю серде́цъ и҆́хъ , и҆ по́йдꙋтъ въ начина́нїихъ свои́хъ . А҆́ще бы́ша лю́дїе моѝ послꙋ́шали менѐ , и҆ і҆зра́иль а҆́ще бы в̾ пꙋтѝ моѧ̀ ходи́лъ . Ни ѡ҆ чесо́мъ же ᲂу҆́бѡ врагѝ є҆гѡ̀ смири́лъ бы́хъ , и҆ на стꙋжа́ющїѧ и҆́мъ воз̾ложи́лъ бы́хъ рꙋ́кꙋ мою̀ . Вразѝ гдⷭ҇ни солга́ша є҆мꙋ̀ , и҆ бꙋ́детъ вре́мѧ и҆́хъ в̾ вѣ́къ . И҆ напита̀ и҆́хъ ѿ тꙋ́ка пшени́чна , и҆ ѿ ка́мене ме́да насы́ти и҆́хъ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

=ѱл҃о́мъ дв҃довъ , п҃а .=

~Бг҃ъ ста̀ в̾ со́нмѣ богѡ́въ , посредѣ́ же богѡ́въ раз̾сꙋ́дитъ . Доко́лѣ сꙋ́дите не пра́вдꙋ , и҆ ли́цъ грѣ́шничь ѡ҆бинꙋ́етесѧ ; Сꙋди́те си́рꙋ и҆ ᲂу҆бо́гꙋ , смире́на и҆ ни́ща ѡ҆правда́йте . И҆змѣ́те ни́ща и҆ ᲂу҆бо́га , и҆з̾ рꙋкѝ грѣ́шничи , и҆ и҆зба́вите и҆̀ . Не ᲂу҆вѣ́дѣша нижѐ разꙋмѣ́ша , во тмѣ̀ хо́дѧтъ . да под̾ви́жатсѧ всѧ̀ ѡ҆снова́нїѧ землѝ . А҆́зъ рѣ́хъ , бо́зи бꙋ́дете , и҆ сы́нове вы́шнѧгѡ всѝ . Вы́ же ꙗ҆́кѡ чл҃цы ᲂу҆мира́ете , и҆ ꙗ҆́кѡ є҆ди́нъ ѿ кнѧ́зь па́даете . Воскрⷭ҇нѝ бж҃е сꙋдѝ землѝ , ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ .

=ѱл҃о́мъ дв҃довъ , п҃в .=

~Бж҃е , кто̀ ᲂу҆подо́битсѧ тебѣ̀ , не премолчѝ ни ᲂу҆кротѝ бж҃е . Ꙗ҆́кѡ сѐ вразѝ твоѝ воз̾шꙋмѣ́ша , и҆ ненави́дѧщїи тѧ̀ воз̾двиго́ша главꙋ̀ . На́ люди твоѧ̀ лꙋка́вноваша во́лею , и҆ совѣща́ша на ст҃ы́ѧ твоѧ̀ . Рѣ́ша , прїидѣ́те и҆ потреби́мъ ѧ҆̀ ѿ ꙗ҆зы́къ , и҆ не помѧне́тсѧ и҆́мѧ і҆зра́илево къ томꙋ̀ . Ꙗ҆́кѡ совѣща́ша є҆диномышле́нїемъ вкꙋ́пѣ , на тѧ̀ завѣ́тъ завѣща́ша . Селе́нїѧ і҆дꙋме́йска , и҆ и҆зма́илите . Мѡа́въ и҆ а҆га́рѧне , гева́лъ , и҆ а҆ммѡ́нъ , и҆ а҆мали́къ , и҆ноплеме́нницы с̾ живꙋ́щими в̾ тѵ́рѣ . И҆́бо и҆ а҆́ссиръ прїи́де с̾ ни́ми , бы́ша в̾ застꙋпле́нїе сыновѡ́мъ ло́товѡмъ . Сотворѝ и҆́мъ , ꙗ҆́кѡ мадїа́мꙋ и҆ сиса́рѣ , ꙗ҆́кѡ и҆ а҆ви́мꙋ в̾ пото́цѣ ки́ссѡвѣ . Потреби́шасѧ во а҆єндѡ́рѣ , бы́ша ꙗ҆́кѡ гно́й земны́и . Положѝ кнѧ́зи и҆́хъ , ꙗ҆́кѡ ѻ҆ри́ва и҆ зи́ва и҆ зеве́ѧ и҆ салма́на , всѧ̀ кнѧ́зи и҆́хъ . И҆́же рѣ́ша , да наслѣ́димъ себѣ̀ свѧти́ло бж҃їе . Бж҃е мо́й , положѝ и҆́хъ ꙗ҆́кѡ ко́ло , ꙗ҆́кѡ тро́сть пред̾ лице́мъ вѣ́тра . Ꙗ҆́кѡ ѻ҆́гнь попалѧ́ѧи дꙋбра́вы , ꙗ҆́кѡ пла́мень пожига́ѧи го́ры . Та́кѡ пожене́ши ѧ҆̀ бꙋ́рею твое́ю , и҆ гнѣ́вомъ твои́мъ смꙋти́ши ѧ҆̀ . И҆спо́лни лица̀ и҆́хъ без̾че́стїѧ , и҆ взы́щꙋтъ и҆́мене твоегѡ̀ гдⷭ҇и . Да постыдѧ́тсѧ и҆ смѧтꙋ́тсѧ въ вѣ́къ вѣ́ка , и҆ посра́мѧтсѧ и҆ поги́бнꙋтъ . И҆ ᲂу҆вѣ́дѧтъ , ꙗ҆́кѡ и҆́мѧ тебѣ̀ гдⷭ҇ь . ты̀ є҆ди́нъ вы́шнїи по все́й землѝ .

=ѱл҃о́мъ дв҃довъ , п҃г .=

~Ко́ль воз̾лю́блена се́ла твоѧ̀ гдⷭ҇и си́лъ . жела́етъ , и҆ скончава́етсѧ дш҃а моѧ̀ во дворы̀ гдⷭ҇нѧ . Срⷣце моѐ и҆ пло́ть моѧ̀ воз̾ра́довастасѧ ѡ҆́ бз҃ѣ жи́вѣ . И҆́бо пти́ца ѡ҆брѣ́те себѣ̀ хра́минꙋ , и҆ го́рлица гнѣздо̀ себѣ̀ , и҆дѣ́же положѝ птенцы̀ своѧ̀ , ѻ҆лтарѝ твоѧ̀ гдⷭ҇и бж҃е си́лъ , цр҃ю мо́й и҆ бж҃е мо́й . Бл҃же́ни живꙋ́щїи в̾ домꙋ̀ твое́мъ , в̾ вѣ́къ вѣ́ка восхва́лѧтъ тѧ̀ . Бл҃же́нъ мꙋ́жь , є҆мꙋ́же є҆́сть застꙋпле́нїе є҆гѡ̀ ѿ тебѐ . Восхожде́нїѧ в̾ срⷣцы свое́мъ положѝ . во ᲂу҆до́ли плаче́внѣ , в̾ мѣ́стѣ и҆дѣ́же положѝ . и҆́бо бл҃гослове́нїе да́стъ зако́нъ даѧ́и . По́йдꙋтъ ѿ си́лы в̾ си́лꙋ , ꙗ҆ви́тсѧ бг҃ъ богѡ́мъ в̾ сїѡ́нѣ . Гдⷭ҇и бж҃е си́лъ , ᲂу҆слы́ши мл҃твꙋ мою̀ , внꙋшѝ бж҃е і҆а́кѡвль . Защи́тниче на́шъ ви́ждь бж҃е , и҆ при́зри на лицѐ хрⷭ҇та̀ твоегѡ̀ . Ꙗ҆́кѡ лꙋ́чше де́нь є҆ди́нъ во дво́рѣхъ твои́хъ па́че ты́сѧщь . И҆зво́лихъ примѣта́тисѧ в̾ домꙋ̀ бг҃а моегѡ̀ па́че , не́же жи́ти мѝ в̾ се́лѣхъ грѣ́шничихъ . Ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь , бг҃ъ бл҃года́ть и҆ сла́вꙋ да́стъ . Гдⷭ҇ь не лиши́тъ бл҃га , ходѧ́щихъ не ѕло́бїемъ . Гдⷭ҇и бж҃е си́лъ , бл҃же́нъ чл҃къ ᲂу҆пова́ѧи на тѧ̀ .

=ѱл҃о́мъ дв҃довъ , п҃д .=

~Бл҃говоли́лъ є҆сѝ гдⷭ҇и зе́млю твою̀ , воз̾врати́лъ є҆сѝ плѣ́нъ і҆а́кѡвль . Ѡ҆ста́вилъ є҆сѝ без̾зако́нїѧ лю́демъ твои́мъ , покры́лъ є҆сѝ всѧ̀ грѣхѝ и҆́хъ . Оу҆кроти́лъ є҆сѝ ве́сь гнѣ́въ тво́й , воз̾врати́лъ є҆сѝ ѿ́ гнѣва ꙗ҆́рости твоеѧ̀ . Воз̾вратѝ на́съ бж҃е спасе́нїи на́шихъ , и҆ воз̾вратѝ ꙗ҆́рость твою̀ ѿ на́съ . Е҆да̀ во́ вѣки прогнѣ́ваешисѧ на ны̀ , и҆лѝ про́стреши гнѣ́въ сво́й ѿ́ рода в̾ ро́дъ ; Бж҃е , ты̀ ѡ҆бра́щь живи́ши ны̀ , и҆ лю́дїе твоѝ воз̾веселѧ́тсѧ ѡ҆ тебѣ̀ . Ꙗ҆вѝ на́мъ гдⷭ҇и млⷭ҇ть твою̀ , и҆ спасе́нїе твоѐ да́ждь на́мъ . Оу҆слы́шꙋ что̀ рече́тъ ѡ҆ мнѣ̀ гдⷭ҇ь бг҃ъ . ꙗ҆́кѡ рече́тъ ми́ръ на́ люди своѧ̀ , и҆ на прпⷣбныѧ своѧ̀ , и҆ на ѡ҆браща́ющїѧ срⷣца̀ къ немꙋ̀ . Ѻ҆ба́че бли́зъ боѧ́щихсѧ є҆гѡ̀ , спасе́нїе є҆гѡ̀ , всели́ти сла́вꙋ в̾ зе́млю на́шꙋ . Млⷭ҇ть и҆ и҆́стина срѣто́стѣсѧ , пра́вда и҆ ми́ръ ѡ҆блобыза́стасѧ . И҆ и҆́стина ѿ землѝ восїѧ̀ , и҆ пра́вда съ небесѐ прини́че . И҆́бо гдⷭ҇ь да́стъ бл҃гость , и҆ землѧ̀ на́ша да́стъ пло́дъ сво́й . Пра́вда пред̾ ни́мъ пред̾и́детъ , и҆ положи́тъ в̾ пꙋ́ть стопы̀ своѧ̀ .

=сла́ва , и҆ ны́нѣ . А҆=ллилꙋ́їѧ , =гⷤ . Г=дⷭ҇и поми́лꙋй , =г҃ . сла́ва , и҆ ны́нѣ .=

