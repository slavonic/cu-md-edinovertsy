<document xmlns="http://www.ponomar.net/culiturgical">
<p><red>каѳи́сма, є҃і. ѱл҃о́мъ дв҃довъ, р҃є.</red></p>

<p><red>И҆</red>сповѣ́дайтесѧ гдⷭ҇ви ꙗ҆́кѡ бл҃гъ, ꙗ҆́кѡ в̾ вѣ́къ ми́лость є҆гѡ̀. Кто̀ воз̾глаго́летъ си́лы гдⷭ҇нѧ, слы́шаны сотвори́тъ всѧ̀ хвалы̀ є҆гѡ̀. Бл҃же́ни хранѧ́щїи сꙋ́дъ, и҆ творѧ́щїи пра́вдꙋ во всѧ́ко вре́мѧ. Помѧнѝ на́съ гдⷭ҇и во бл҃говоле́нїи люде́й твои́хъ, посѣтѝ на́съ спасе́нїемъ твои́мъ. Ви́дѣти въ бл҃гости и҆збра́нныѧ твоѧ̀, воз̾весели́тисѧ въ весе́лїи ꙗ҆зы́ка твоегѡ̀, хвали́тисѧ съ достоѧ́нїемъ твои́мъ. Согрѣши́хомъ со ѻ҆ц҃ы на́шими, без̾зако́нновахомъ, не ѡ҆правди́хомъ. Ѻ҆ц҃ы на́ши во є҆гѵ́птѣ не разꙋмѣ́ша чꙋде́съ твои́хъ, ни помѧнꙋ́ша мно́жества млⷭ҇ти твоеѧ̀. И҆ прогнѣ́ваша восходѧ́ще въ чермно́е мо́ре. и҆ спасѐ и҆́хъ и҆́мене своегѡ̀ ра́ди, позна́ти си́лꙋ свою̀. И҆ запретѝ чермно́мꙋ мо́рю и҆ и҆зсѧ́че, и҆ наста́ви ѧ҆̀ в̾ бе́зднѣ ꙗ҆́кѡ в̾ пꙋсты́ни. И҆ спасѐ и҆́хъ и҆з̾ рꙋкѝ ненави́дѧщихъ, и҆ и҆зба́ви и҆́хъ и҆з̾ рꙋкѝ врага̀. Покры̀ вода̀ стꙋжа́ющїѧ и҆́мъ, є҆ди́нъ ѿ ни́хъ не и҆збы́сть. И҆ вѣ́роваша словесѝ є҆гѡ̀, и҆ воспѣ́ша хвалꙋ̀ є҆гѡ̀. Оу҆скори́ша забы́ша дѣ́лъ є҆гѡ̀, не стерпѣ́ша совѣ́та є҆гѡ̀. И҆ похотѣ́ша жела́нїю в̾ пꙋсты́ни, и҆ и҆скꙋси́ша бг҃а в̾ без̾во́днѣ. И҆ дадѐ и҆́мъ проше́нїе и҆́хъ, посла̀ сы́тость въ дш҃а́хъ и҆́хъ. И҆ прогнѣ́ваша мѡѷсе́ѧ в̾ станꙋ̀ и҆ а҆арѡ́на ст҃а́гѡ гдⷭ҇нѧ. Ѿве́рзесѧ землѧ̀, и҆ пожрѐ дафа́на, и҆ покры̀ на со́нмищи а҆вирѡ́на. И҆ раз̾жже́сѧ ѻ҆́гнь въ со́нмѣ и҆́хъ, пла́мень попалѝ грѣ́шники. И҆ сотвори́ша теле́цъ в̾ хори́вѣ, и҆ поклони́шасѧ и҆стꙋка́нномꙋ. И҆ и҆змѣни́ша сла́вꙋ є҆гѡ̀, в̾ подо́бїе тельца̀ ꙗ҆дꙋ́щагѡ травꙋ̀. И҆ забы́ша бг҃а спаса́ющаго и҆́хъ, сотво́ршаго ве́лїѧ во є҆гѵ́птѣ. Чꙋдеса̀ в̾ землѝ ха́мовѣ, стра́шна в̾ мо́ри чермнѣ́мъ. И҆ речѐ потреби́ти и҆́хъ, а҆́ще не бы̀ мѡѷсе́й и҆збра́нныи є҆гѡ̀ ста́лъ в̾ сокрꙋше́нїи пред̾ ни́мъ, воз̾врати́ти ꙗ҆́рость є҆гѡ̀, да не погꙋби́тъ и҆́хъ. И҆ ᲂу҆ничижи́ша зе́млю жела́ннꙋю. не ꙗ҆́ша вѣ́ры словесѝ є҆гѡ̀. И҆ поропта́ша в̾ селе́нїихъ свои́хъ, не ᲂу҆слы́шаша гла́са гдⷭ҇нѧ. И҆ воз̾дви́же рꙋ́кꙋ свою̀ на нѧ̀, низ̾ложи́ти и҆́хъ в̾ пꙋсты́ни. И҆ низ̾ложи́ти сѣ́мѧ и҆́хъ во ꙗ҆зы́цѣхъ, и҆ расточи́ти ѧ҆̀ во страны̀. И҆ причасти́шасѧ веельфего́ръ, и҆ снѣдо́ша же́ртвы ме́ртвыхъ. И҆ прогнѣ́ваша и҆̀ в̾ начина́нїихъ свои́хъ, и҆ ᲂу҆мно́жисѧ в̾ ни́хъ паде́нїе. И҆ ста̀ финее́съ и҆ ᲂу҆годѝ, и҆ преста̀ сѣ́чь. И҆ вмѣни́сѧ є҆мꙋ̀ в̾ пра́вдꙋ в̾ ро́дъ и҆ ро́дъ до́ вѣка. И҆ прогнѣ́ваша и҆̀ на водѣ̀ прерѣка́нїѧ, и҆ ѡ҆ѕло́бленъ бы́сть мѡѷсе́й и҆́хъ ра́ди. Ꙗ҆́кѡ ѡ҆горчи́ша дх҃ъ є҆гѡ̀, и҆ ра́зньствова ᲂу҆стна́ма свои́ма. Не потреби́ша ꙗ҆зы́ки, ꙗ҆́же речѐ гдⷭ҇ь и҆́мъ. И҆ смѣси́шасѧ во ꙗ҆зы́цѣхъ, и҆ навыко́ша дѣ́ла и҆́хъ. И҆ порабо́таша и҆стꙋка́ннымъ и҆́хъ, и҆ бы́сть и҆́мъ в̾ собла́знъ. И҆ пожро́ша сы́ны своѧ̀, и҆ дще́рѧ своѧ̀ бѣсовѡ́мъ. И҆ пролїѧ́ша кро́вь не пови́ннꙋю. кро́вь сынѡ́въ свои́хъ и҆ дще́рей, ꙗ҆́же пожро́ша и҆стꙋка́ннымъ ханаа́нскимъ. И҆ ᲂу҆бїе́на бы́сть землѧ̀ и҆́хъ кровьмѝ, и҆ ѡ҆скверни́сѧ в̾ дѣ́лѣхъ и҆́хъ, и҆ соблꙋди́ша в̾ начина́нїихъ свои́хъ. И҆ раз̾гнѣ́васѧ ꙗ҆́ростїю гдⷭ҇ь на́ люди своѧ̀, и҆ ѡ҆мразѝ достоѧ́нїе своѐ. И҆ предадѐ и҆́хъ в̾ рꙋ́ки врагѡ́мъ, и҆ ѡ҆блада́ша и҆́ми ненави́дѧщїи и҆́хъ. И҆ стꙋжи́ша и҆́мъ вразѝ и҆́хъ, и҆ смири́шасѧ под̾ рꙋка́ми и҆́хъ. Мно́жицею и҆зба́ви и҆́хъ. ті́и же разгнѣви́ша и҆̀ совѣ́томъ свои́мъ, и҆ смири́шасѧ в̾ без̾зако́нїихъ свои́хъ. И҆ ви́дѣ гдⷭ҇ь внегда̀ скорбѣ́ти и҆́мъ, внегда̀ ᲂу҆слы́шаше моле́нїе и҆́хъ. И҆ помѧнꙋ̀ завѣ́тъ сво́й, и҆ раска́ѧсѧ по мно́жествꙋ ми́лости своеѧ̀. И҆ дадѐ ѧ҆̀ в̾ щедро́ты пред̾ всѣ́ми плѣни́вшими ѧ҆̀. Спасѝ на́съ гдⷭ҇и бж҃е на́шъ, и҆ соберѝ ны̀ ѿ ꙗ҆зы́къ, и҆сповѣ́датисѧ и҆́мени твоемꙋ̀ ст҃о́мꙋ. хвали́тисѧ во хвалѣ̀ твое́й. Бл҃гослове́нъ гдⷭ҇ь бг҃ъ і҆зра́илевъ, ѿ́ вѣка и҆ до́ вѣка. и҆ рекꙋ́тъ всѝ лю́дїе, бꙋ́детъ бꙋ́детъ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, р҃ѕ.</red></p>

<p><red>И҆</red>сповѣ́дайтесѧ гдⷭ҇ви, ꙗ҆́кѡ бл҃гъ ꙗ҆́кѡ в̾ вѣ́къ млⷭ҇ть є҆гѡ̀. Да рекꙋ́тъ и҆зба́вленїи гдⷭ҇емъ, и҆́хже и҆зба́ви и҆з̾ рꙋкѝ вра́гъ, и҆ ѿ стра́нъ собра̀ и҆́хъ. Ѿ востѡ́къ и҆ за́падъ и҆ сѣ́вера и҆ мо́рѧ. Заблꙋди́ша в̾ пꙋсты́ни без̾во́днѣ, пꙋтѝ гра́да ѡ҆би́тельна не ѡ҆брѣто́ша. А҆́лчꙋще и҆ жа́ждꙋще, дш҃а и҆́хъ в̾ ни́хъ и҆счезѐ. И҆ воз̾ва́ша ко́ гдⷭ҇ꙋ внегда̀ скорбѣ́ти и҆́мъ, и҆ ѿ бѣ́дъ и҆́хъ и҆зба́ви и҆́хъ. И҆ наста́ви и҆́хъ на пꙋ́ть пра́въ, вни́ти во́ градъ ѡ҆би́тельныи. Да и҆сповѣ́дѧтсѧ гдⷭ҇еви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ чл҃ческимъ. Ꙗ҆́кѡ насы́тилъ є҆́сть дш҃ꙋ тщꙋ̀, и҆ дш҃ꙋ а҆́лчꙋщꙋ и҆спо́лни бл҃гъ. Сѣдѧ́щїѧ во тмѣ̀ и҆ сѣ́ни сме́ртнѣй, ѡ҆кова́нныхъ нището́ю и҆ желѣ́зомъ. Ꙗ҆́кѡ разгнѣ́ваша словеса̀ бж҃їѧ, и҆ совѣ́тъ вы́шнѧгѡ раздражи́ша. И҆ смири́сѧ въ трꙋдѣ́хъ срⷣце и҆́хъ, и҆знемого́ша, и҆ не бѣ̀ помога́ѧи. И҆ воз̾ва́ша ко́ гдⷭ҇ꙋ внегда̀ скорбѣ́ти и҆́мъ, и҆ ѿ бѣ́дъ и҆́хъ спасѐ и҆́хъ. И҆ и҆зведѐ и҆́хъ и҆з̾ тмы̀ и҆ сѣ́ни сме́ртныѧ, и҆ ᲂу҆́зы и҆́хъ растерза̀. Да и҆сповѣ́дѧтсѧ гдⷭ҇ви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ чл҃ческимъ. Ꙗ҆́кѡ сокрꙋшѝ врата̀ мѣ́днаѧ, и҆ вереѧ̀ желѣ́зныѧ сломѝ. Воспрїѧ́тъ и҆́хъ ѿ пꙋтѝ без̾зако́нїѧ и҆́хъ, без̾зако́нїи бо ра́ди свои́хъ смири́шасѧ. Всѧ́когѡ бра́шна воз̾гнꙋша́сѧ дш҃а и҆́хъ, и҆ прибли́жишасѧ до вра́тъ сме́ртныхъ. И҆ воз̾ва́ша ко́ гдⷭ҇ꙋ внегда̀ скорбѣ́ти и҆́мъ, и҆ ѿ бѣ́дъ и҆́хъ спасѐ и҆́хъ. Посла̀ сло́во своѐ, и҆ и҆сцѣлѝ и҆́хъ, и҆ и҆зба́ви и҆́хъ ѿ растлѣ́нїи и҆́хъ. Да и҆сповѣ́дѧтсѧ гдⷭ҇ви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ чл҃ческимъ. И҆ по́жрꙋтъ є҆мꙋ̀ же́ртвꙋ хвалѣ̀, и҆ да повѣ́дѧтъ дѣ́ла є҆гѡ̀ в̾ ра́дости. Сходѧ́щїи въ мо́ри въ корабли́хъ, творѧ́щїи дѣ́ланїѧ въ вода́хъ мно́гахъ. Ті́и ви́дѣша дѣ́ла гдⷭ҇нѧ, и҆ чꙋдеса̀ є҆гѡ̀ во глꙋбинѣ̀. Речѐ, и҆ ста̀ дꙋ́хъ бꙋ́ренъ, и҆ воз̾несо́шасѧ во́лны є҆гѡ̀. Восхо́дѧтъ до небе́съ, и҆ низ̾хо́дѧтъ до бе́зднъ, дш҃а и҆́хъ въ ѕлы́хъ та́ѧше. Смꙋти́шасѧ под̾виза́шасѧ ꙗ҆́кѡ пїѧ́ныи, и҆ всѧ̀ мꙋ́дрость и҆́хъ поглоще́на бы́сть. И҆ воз̾ва́ша ко́ гдⷭ҇ꙋ внегда̀ скорбѣ́ти и҆́мъ, и҆ ѿ бѣ́дъ и҆́хъ и҆з̾ведѐ и҆́хъ. И҆ повелѣ̀ бꙋ́ри, и҆ ста̀ в̾ ти́шинꙋ. и҆ ᲂу҆молко́ша во́лны є҆гѡ̀. И҆ воз̾весели́шасѧ ꙗ҆́кѡ ᲂу҆молко́ша, и҆ наста́ви ѧ҆̀ в̾ приста́нище хотѣ́нїѧ своегѡ̀. Да и҆сповѣ́дѧтсѧ гдⷭ҇ви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ чл҃ческимъ. Да воз̾несꙋ́тъ є҆гѡ̀ въ цр҃кви людьстѣ́й, и҆ на сѣда́лищи ста́рецъ восхва́лѧтъ є҆гѡ̀. Положи́лъ є҆́сть рѣ́ки въ пꙋсты́ню, и҆ и҆схо́дища вѡдна́ѧ в̾ жа́ждꙋ. Зе́млю плодоно́снꙋю въ слати́нꙋ, ѿ ѕло́бъ живꙋ́щихъ на не́й. Положи́лъ є҆́сть пꙋсты́ню во є҆зе́ра вѡдна́ѧ, и҆ зе́млю без̾во́днꙋю во и҆схо́дища вѡдна́ѧ. И҆ населѝ тꙋ̀ а҆́лчꙋщїѧ, и҆ соста́виша гра́ды ѡ҆би́тельны. И҆ насѣ́ѧша се́ла, и҆ насади́ша виногра́ды, и҆ сотвори́ша пло́дъ жи́тенъ. И҆ бл҃гословѝ и҆́хъ, и҆ ᲂу҆мно́жишасѧ ѕѣлѡ̀, и҆ ско́ты и҆́хъ не ᲂу҆ма́ли. И҆ ᲂу҆ма́лишасѧ и҆ ѡ҆ѕло́бишасѧ, ѿ печа́ли ѕѡ́лъ и҆ болѣ́зни. И҆злїѧ́сѧ ᲂу҆ничиже́нїе на́ кнѧзѧ и҆́хъ. и҆ ѡ҆блазнѝ и҆́хъ по непрохо́днѣ, а҆ не по пꙋтѝ. И҆ помо́же ᲂу҆бо́гꙋ ѿ нищеты̀. и҆ положѝ ꙗ҆́кѡ ѻ҆вца̀ ѻ҆те́чествїѧ. Оу҆́зрѧтъ пра́вїи и҆ воз̾веселѧ́тсѧ, и҆ всѧ́ко без̾зако́нїе загради́тъ ᲂу҆ста̀ своѧ̀. Кто̀ премꙋ́дръ и҆ сохрани́тъ си́хъ, и҆ разꙋмѣ́ютъ млⷭ҇ти гдⷭ҇нѧ.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

<p><red>ѱл҃о́мъ дв҃довъ, р҃з.</red></p>

<p><red>Г</red>ото́во се́рдце моѐ бж҃е, гото́во се́рдце моѐ. воспою̀ и҆ пою̀ во сла́вѣ мое́й. Воста́ни сла́ва моѧ̀, воста́ни ѱалты́рю и҆ гꙋ́сли, воста́нꙋ ра́нѡ. И҆сповѣ́мсѧ тебѣ̀ в̾ лю́дехъ гдⷭ҇и, и҆ пою̀ тебѣ̀ во ꙗ҆зы́цѣхъ. Ꙗ҆́кѡ ве́лїѧ верхꙋ̀ небе́съ млⷭ҇ть твоѧ̀, и҆ до ѻ҆́блакъ и҆́стина твоѧ̀. Воз̾неси́сѧ на нб҃са̀ бж҃е, и҆ по все́й землѝ сла́ва твоѧ̀. Ꙗ҆́кѡ да и҆зба́вѧтсѧ воз̾лю́бленнїи твоѝ. спасѝ десни́цею твое́ю и҆ ᲂу҆слы́ши мѧ. Бг҃ъ воз̾глаго́ла во ст҃ѣ́мъ свое́мъ. воз̾несꙋ́сѧ и҆ раздѣлю̀ сики́мꙋ, и҆ ᲂу҆до́ль селе́нїемъ размѣ́рю. Мо́й є҆́сть галаа́дъ, и҆ мо́й є҆́сть манасі́й, и҆ є҆фре́мъ застꙋпле́нїе главы̀ моеѧ̀. </p>

<p>ꙋ́да цр҃ь мо́й, мѡа́въ коно́бь ᲂу҆пова́нїѧ моегѡ̀. На и҆дꙋме́ю наложꙋ̀ сапо́гъ мо́й, мнѣ̀ и҆ноплеме́нницы покори́шасѧ. Кто̀ в̾веде́тъ мѧ во́ градъ ѡ҆бстоѧ́нїѧ; и҆лѝ кто̀ наста́витъ мѧ до и҆дꙋме́ѧ; Не ты́ ли бж҃е ѿри́нꙋвыи на́съ, и҆ не и҆зы́деши бж҃е въ си́лахъ на́шихъ. Да́ждь на́мъ по́мощь ѿ печа́ли, и҆ сꙋ́етно спасе́нїе человѣ́ческо. Ѻ҆́ бз҃ѣ сотвори́мъ си́лꙋ, и҆ то́й ᲂу҆ничижи́тъ врагѝ на́ша.</p>

<p><red>ѱл҃о́мъ дв҃довъ, р҃и.</red></p>

<p><red>Б</red>ж҃е хвалꙋ̀ мою̀ не премолчѝ, ꙗ҆́кѡ ᲂу҆ста̀ грѣ́шнича, и҆ ᲂу҆ста̀ льсти́вагѡ на мѧ̀ ѿверзо́шасѧ. Глаго́лаша на мѧ̀ ꙗ҆зы́кѡмъ льсти́вымъ, и҆ словесы̀ ненави́стными ѡ҆быдо́ша мѧ, и҆ бра́шасѧ со мно́ю тꙋ́не. Вмѣ́стѡ любвѐ ѡ҆болга́хꙋ мѧ, а҆́зъ же моли́твꙋ дѣ́ѧхъ. И҆ положи́ша на мѧ̀ ѕла̀ воз̾бл҃га́ѧ, и҆ не́нависть за воз̾любле́нїе моѐ. Поста́ви на́нь грѣ́шника, и҆ дїѧ́волъ да ста́нетъ ѡ҆деснꙋ́ю є҆гѡ̀. Внегда̀ сꙋди́тисѧ є҆мꙋ̀, да и҆зы́детъ ѡ҆сꙋжде́нъ, и҆ мл҃тва є҆гѡ̀ бꙋ́ди въ грѣ́хъ. Да бꙋ́дꙋтъ дні́е є҆гѡ̀ ма́ли, и҆ є҆пи́скопство є҆гѡ̀ преи́метъ и҆́нъ. Да бꙋ́дꙋтъ сы́нове є҆гѡ̀ си́ры, и҆ жена̀ є҆гѡ̀ вдова̀. Дви́жꙋщесѧ да преселѧ́тсѧ сы́нове є҆гѡ̀, и҆ воспро́сѧтъ. да и҆згна́ни бꙋ́дꙋтъ и҆з̾ домѡ́въ свои́хъ. Да взы́щетъ заимода́вецъ всѧ̀ є҆ли́ка сꙋ́ть є҆гѡ̀, и҆ да восхи́тѧтъ чꙋжді́и трꙋды̀ є҆гѡ̀. Да небꙋ́детъ є҆мꙋ̀ застꙋ́пника, нижѐ бꙋ́детъ и҆́же ᲂу҆ще́дритъ сироты̀ є҆гѡ̀. Да бꙋ́дꙋтъ ча́да є҆гѡ̀ въ па́гꙋбꙋ, въ ро́дъ є҆ди́нъ. да потреби́тсѧ и҆́мѧ є҆гѡ̀. Да воспомѧне́тсѧ без̾зако́нїе ѻ҆те́цъ є҆гѡ̀ пре́д̾ гдⷭ҇емъ, и҆ грѣ́хъ ма́тере є҆гѡ̀ да не ѡ҆чи́ститсѧ. Да бꙋ́дꙋтъ пре́д̾ гдⷭ҇емъ вы́нꙋ, и҆ да потреби́тсѧ ѿ землѝ па́мѧть и҆́хъ. Зане́же не помѧнꙋ̀ сотвори́ти млⷭ҇ть. и҆ погна̀ человѣ́ка ни́ща и҆ ᲂу҆бо́га, и҆ смире́на срⷣцемъ ᲂу҆мертви́ти. И҆ воз̾любѝ клѧ́твꙋ, и҆ прїи́детъ є҆мꙋ̀. и҆ не восхотѣ̀ бл҃гослове́нїѧ, и҆ ᲂу҆да́литсѧ ѿ негѡ̀. И҆ ѡ҆блече́сѧ в̾ клѧ́твꙋ ꙗ҆́кѡ в̾ ри́зꙋ. и҆ вни́де ꙗ҆́кѡ вода̀ во ᲂу҆тро́бꙋ є҆гѡ̀, и҆ ꙗ҆́кѡ є҆ле́й в̾ ко́сти є҆гѡ̀. Да бꙋ́детъ є҆мꙋ̀ ꙗ҆́кѡ ри́за в̾ ню́же ѡ҆блачи́тсѧ, и҆ ꙗ҆́кѡ по́ѧсъ и҆́мже вы́нꙋ ѡ҆поѧсꙋ́етсѧ. Сѐ дѣ́ло ѡ҆болга́ющихъ мѧ̀ ѿ́ гдⷭ҇а, и҆ глаго́лющихъ лꙋка́ваѧ на́ дш҃ꙋ мою̀. И҆ ты̀ гдⷭ҇и, гдⷭ҇и сотворѝ со мно́ю и҆́мене ра́ди своегѡ̀, ꙗ҆́кѡ бл҃га млⷭ҇ть твоѧ̀. И҆зба́ви мѧ̀ ꙗ҆́кѡ ни́щь и҆ ᲂу҆бо́гъ є҆́смь а҆́зъ, и҆ срⷣце моѐ смꙋти́сѧ во мнѣ̀. Ꙗ҆́кѡ сѣ́нь є҆гда̀ ᲂу҆клони́тсѧ ѿѧ́хсѧ, сотрѧсо́хсѧ ꙗ҆́кѡ прꙋ́зи. Колѣ́на моѧ̀ и҆знемого́ста ѿ поста̀, и҆ пло́ть моѧ̀ и҆змѣни́сѧ є҆ле́ѧ ра́ди. И҆ а҆́зъ бы́хъ поноше́нїе и҆́мъ. ви́дѣша мѧ покива́ша глава́ми свои́ми. Помози́ ми гдⷭ҇и бж҃е мо́й, и҆ спаси́ мѧ по ми́лости твое́й. И҆ разꙋмѣ́ютъ ꙗ҆́кѡ рꙋка̀ твоѧ̀ сѝ, и҆ ты̀ гдⷭ҇и сотвори́лъ є҆сѝ ю҆̀. Прокленꙋ́тъ ті́и, и҆ ты̀ бл҃гослови́ши. Воста́ющїи на мѧ̀ постыдѧ́тсѧ, ра́бъ же тво́й воз̾весели́тсѧ. Да ѡ҆блекꙋ́тсѧ ѡ҆болга́ющїи мѧ̀ въ сра́мъ, и҆ ѻ҆де́ждꙋтсѧ ꙗ҆́кѡ ѻ҆де́жею стꙋдо́мъ свои́мъ. И҆сповѣ́мсѧ гдⷭ҇ви ѕѣлѡ̀ ᲂу҆сты̀ мои́ми, и҆ посредѣ̀ мно́гъ восхвалю̀ и҆̀. Ꙗ҆́кѡ ста̀ ѡ҆деснꙋ́ю ᲂу҆бо́гагѡ, спастѝ ѿ гонѧ́щихъ дш҃ꙋ мою̀.</p>

<p><red>сла́ва, и҆ ны́нѣ. А҆</red>ллилꙋ́їѧ, <red>гⷤ. Г</red>дⷭ҇и поми́лꙋй, <red>г҃. сла́ва, и҆ ны́нѣ.</red></p>

</document>