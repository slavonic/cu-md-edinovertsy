=МЦⷭ҇А ТОГО́ЖЕ ВЪ ѲІ҃ ДН҃Ь=

С=т҃а́гѡ а҆пⷭ҇ла а҆рхи́ппа . =В=е́черъ , на гдⷭ҇и вᲂзва́хъ , стихѣ́ры .
гла́съ , и҃ . С=вѣ́тᲂмъ слᲂве́снымъ а҆рхи́ппъ , лю́ди прᲂсвѣти́лъ є҆́сть , и҆
невѣ́дѣнїѧ тмы̀ и҆зба́ви . и҆ пᲂстрада́въ , и҆ пᲂпра́въ врага̀ , к̾ сїѧ́нїю
невече́рнемꙋ вᲂстечѐ , и҆ со а҆́гг҃лы ны́нѣ весели́тсѧ . тᲂгѡ̀ мᲂльба́ми
влⷣко , всѣ́мъ пᲂда́ждь ве́лїю млⷭ҇ть . ~Влеко́мъ бл҃же́нне и҆ стрѣче́мь , и҆
всѣ́ми и҆нѣ́ми ѡ҆крꙋже́нъ лю́тѣ ви́ды , не ѿве́ржесѧ хрⷭ҇та̀ . ни и҆стꙋка́ннымъ
че́сти прине́слъ є҆сѝ . тѣ́мже вѣне́чникъ бы́лъ є҆сѝ прⷭ҇нѡ мᲂлѧ́сѧ , всѣ́мъ
дарᲂва́ти ве́лїю млⷭ҇ть . ~Кро́вїи бжⷭ҇твенными стрꙋѧ́ми , мч҃нче ѡ҆ст҃и́лъ
є҆сѝ зе́млю бг҃ᲂмꙋ́дре . ᲂу҆ѧзви́лъ є҆сѝ ꙗ҆́звами свᲂи́ми , мно́жество бѣсо́въ
лꙋка́выхъ . и҆стᲂча́ѧ же непреста́ннѡ и҆сцѣле́нїѧ , стра́сти и҆сцѣлѧ́еши
лю́тыѧ . тѣ́мже твᲂи́ми мл҃твами , и҆спрᲂсѝ всѣ́мъ бл҃же́нне ве́лїю млⷭ҇ть .
=сла́ва , и҆ ны́нѣ , боⷢ҇ . И҆=схи́ти мѧ влⷣчце , ѿ рꙋкѝ ѕмїи́ныѧ
чл҃кᲂꙋбі́ица , бᲂрю́щаго мѧ̀ ле́стїю пᲂжре́ти до кᲂнца̀ . сᲂкрꙋшѝ че́люсти
є҆гѡ̀ мᲂлю́сѧ , и҆ кᲂва́рствїѧ разᲂрѝ , ꙗ҆́кѡ да и҆зба́вльсѧ ѿ сегѡ̀
нᲂгте́й , вᲂз̾велича́ю си́лꙋ твᲂю̀ . =крⷭ҇тᲂбоⷢ҇ . Н=етерплю̀ ча́до ви́дѣти
тѧ , и҆́же бо́дрᲂсть всѣ́мъ даю́щаго , на́ древѣ ᲂу҆снꙋ́вша , ꙗ҆́кѡ да дре́вле
ѿ престꙋпле́нїѧ плᲂдо́мъ , сно́мъ всепа́гꙋбнымъ ᲂу҆снꙋ́вшимъ , бжⷭ҇твенѡ и҆
спаси́тельнѡ бᲂдрᲂва́нїе пᲂда́си , дв҃аѧ гл҃аше рыда́ющи . є҆ѧ́же велича́емъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , г҃ . А҆=пⷭ҇ле ст҃ы́и а҆рхи́ппе , мᲂлѝ млⷭ҇тиваго бг҃а , да грѣхо́въ
ѡ҆ставле́нїе пᲂда́стъ дш҃а́мъ на́шимъ .= сла́ва , и҆ ны́нѣ , боⷢ҇ . и҆лѝ ,
крⷭ҇тᲂбоⷢ҇ .=

К=ано́нъ . твᲂре́нїе і҆ѡ́сифᲂво . гла́съ , д҃ . пѣ́снь , а҃ . і҆рмо́съ .
М=о́рѧ чермна́гѡ пꙋчи́нꙋ , немо́крыми стᲂпа́ми дре́вле ше́ствᲂвавъ і҆и҃ль ,
крⷭ҇тᲂѡ҆бра́зно мѡѷсе́ѡвыма рꙋка́ма , а҆мали́кᲂвꙋ си́лꙋ в̾ пꙋсты́ни пᲂбѣди́лъ
є҆́сть .

=запѣ́въ : С=т҃ы́и а҆пⷭ҇ле а҆рхи́ппе , мᲂлѝ бг҃а ѡ҆ на́съ . ~Ѻ҆блиста́въ
прᲂсвѣще́нїемъ бл҃гᲂда́ти , па́велъ премꙋ́дрыи , ꙗ҆́кᲂже зарю̀ бл҃же́нне тѧ̀
свѣтлꙋ̀ ѡ҆ста́ви , ѿгᲂнѧ́щꙋ мнᲂгᲂбо́жїѧ а҆рхи́ппе тмꙋ̀ глꙋбо́кꙋю дх҃ᲂмъ . ~Гл҃ъ
бжⷭ҇твенныхъ плени́цами ᲂу҆лᲂвле́нъ бы́сть , па́вла прᲂпᲂвѣ́дника . и҆
и҆з̾ глꙋбины̀ ѕло́бы вра́жїѧ , лю́ди пресла́внѡ ᲂу҆лᲂви́лъ є҆сѝ . и҆ слᲂве́сно
бра́шно , на бжⷭ҇твеннꙋю трапе́зꙋ прине́слъ є҆сѝ . ~Въ ри́зꙋ ѡ҆дѣ́ѧнъ
а҆рхи́ппе , бжⷭ҇твенныѧ бл҃гᲂда́ти . ѡ҆бнажи́вшїѧсѧ сла́вы бж҃їѧ ,
в̾ нетлѣ́нїѧ ри́зꙋ , и҆ спасе́нїѧ сла́вне ѻ҆де́ждꙋ бжⷭ҇твеннꙋю ѡ҆дѣ́лъ є҆сѝ .
=боⷢ҇ . В=и́дѣвше прⷪ҇ро́ческима ѻ҆чи́ма , и҆здале́ча пречⷭ҇таѧ , є҆́же па́че
ᲂу҆ма̀ , твᲂегѡ̀ бжⷭ҇твеннагѡ ржⷭ҇тва̀ стра́шнᲂе та́инство , бг҃ᲂгла́снїи
чⷭ҇таѧ , разли́чными ѻ҆бразы̀ ᲂу҆ѧсни́ша .

=пѣ́снь , г҃ . і҆рмоⷭ҇ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ зᲂвꙋ́щи ,
ты́ ми крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Вѣ́рна тѧ̀ раба̀
хрⷭ҇то́ва , па́велъ бжⷭ҇твенныи свидѣ́тельствꙋетъ а҆рхи́ппе , и҆ сщ҃е́нна
прᲂпᲂвѣ́дника , и҆ сво́ина бл҃же́нне . ~Распалѧ́емь мы́слено , ᲂу҆тѣ́шителѧ
ѻ҆гне́мъ , пᲂпали́лъ є҆сѝ ве́щь го́рькꙋю а҆рхи́ппе , и҆́дᲂльскагѡ гнѣ́ва
прехва́льне . ~Житїѐ твᲂѐ свѣтᲂза́рно , дᲂбрᲂдѣ́тельными мо́лнїѧми
прᲂсїѧ̀ , прᲂсвѣща́ѧ а҆рхи́ппе , и҆́же бл҃гᲂче́стнѡ тѧ̀ пᲂчита́ющїѧ . =боⷢ҇ .
Х=ра́мъ ꙗ҆ви́сѧ бж҃їи в̾мѣ́стенъ ꙗ҆вле́нно пречⷭ҇таѧ , и҆ чи́сто селе́нїе , и҆
бг҃ᲂлѣ́пенъ сᲂсꙋ́дъ .

=сѣда́ленъ . гла́съ , а҃ . П=а́влᲂвъ ᲂу҆чени́къ бы́въ бг҃ᲂно́се , прᲂсвѣти́лъ
є҆сѝ лю́ди , вᲂспѣва́ти трⷪ҇цꙋ . хра́мы же разᲂри́лъ є҆сѝ па́гꙋбныѧ
бл҃гᲂда́тїю . пᲂстрада́въ же терпѣли́внѡ , вѣне́цъ ра́дꙋѧсѧ прїѧ́лъ є҆сѝ
ѡ҆ на́съ мᲂлѧ́сѧ , бл҃же́нне а҆рхи́ппе . =сла́ва , и҆ ны́нѣ , боⷢ҇ .
Б=ез̾невѣ́стнаѧ чи́стаѧ бцⷣе дв҃о , є҆ди́на вѣ́рнымъ пред̾ста́тельнице и҆
пᲂкро́ве , бѣ́дъ и҆ скᲂрбе́й , и҆ лю́тыхъ ѡ҆бстᲂѧ́нїи всѣ́хъ и҆зба́ви , и҆́же
натѧ̀ наде́ждꙋ ѻ҆трᲂкᲂви́це и҆мꙋ́щїѧ . и҆ дш҃а на́ша спасѝ , бжⷭ҇твенными
мᲂльба́ми сѝ . =крⷭ҇тᲂбоⷢ҇ . З=рѧ́щи тѧ̀ хрⷭ҇тѐ всенепᲂро́чнаѧ мт҃и , ме́ртва
на́древѣ прᲂсте́рта , вᲂпїѧ́ше , сн҃е мо́й сᲂбез̾нача́льне ѻ҆ц҃ꙋ и҆ дх҃ꙋ ,
что̀ неи҆зрече́ннѡ смᲂтре́нїе твᲂѐ сїѐ , и҆́мже спа́слъ є҆сѝ , пречⷭ҇тꙋю
рꙋкꙋ̀ твᲂе́ю ще́дре сᲂзда́нїе .

=пѣ́снь , д҃ . і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . ~Сказа́юща бжⷭ҇твеннаѧ , и҆ без̾бо́жныѧ свѣ́тлѡ ѡ҆блича́юща ,
без̾зако́нныи гᲂни́тель бїе́нїемъ предаде́ тѧ , и҆ ра́намъ а҆рхи́ппе , и҆
разли́чнѡ ѡ҆бра́знымъ мꙋ́камъ . ~До́брѣ прᲂхᲂдѧ̀ житїѐ бл҃же́нне , кᲂнчи́нꙋ
ѡ҆брѣстѝ бл҃же́ннꙋ вᲂи́стинꙋ спᲂдо́бисѧ . мч҃нкъ бо бы́лъ є҆сѝ хрⷭ҇то́въ
до́блественъ , бᲂлѣ́зни претерпѣ́въ тѣле́сныѧ . ~Вᲂлнꙋ́ющеесѧ без̾бо́жїѧ
гно́емъ , бл҃гᲂчести́выхъ и҆спᲂлне́нїе , ᲂу҆ста́вилъ є҆сѝ сла́дкᲂю со́лїю
слᲂве́съ твᲂи́хъ . и҆ ра́дꙋѧсѧ взыва́ше , сла́ва си́лѣ твᲂе́й гдⷭ҇и . =боⷢ҇ .
Ꙗ҆́=кѡ присѣ́ннꙋ прᲂнарече́ тѧ дре́вле го́рꙋ , а҆ввакꙋ́мъ пренепᲂро́чнаѧ ,
нᲂсѧ́щꙋ сло́во , всѣ́хъ ѡ҆сѣнѧ́ющее ѿ пла́мене престꙋпле́нїѧ , и҆ грѣхо́въ
ѻ҆трᲂкᲂви́це ж̾же́нїѧ .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Бжⷭ҇твенными мо́лнїѧми премꙋ́драгѡ прᲂпᲂвѣ́данїѧ , прᲂсвѣти́лъ є҆сѝ
неразꙋ́мїѧ но́щїю ѡ҆держи́мыѧ , бг҃ᲂмꙋ́дре пребл҃же́нне . ~Бжⷭ҇твеннаѧ рѣка̀
прᲂше́дъ и҆з̾ срⷣца твᲂегѡ̀ , пᲂтᲂпѝ пᲂто́ки ле́стныѧ , и҆ ра́зꙋмы вѣ́рныхъ
пребл҃же́нне напᲂѝ . ~Вжилѧ́емь бл҃ги́ми наде́ждами , претерпѣ́лъ є҆сѝ
влеко́мъ четы́рми , и҆ зе́млю ѡ҆сщ҃а́ѧ крᲂвьмѝ бг҃ᲂпрїѧ́тне . =боⷢ҇ . Т=ѧ̀
є҆ди́нꙋ ѿ всѣ́хъ рᲂдо́въ и҆збра̀ гдⷭ҇ь бцⷣе . и҆ и҆з̾ тебѐ вᲂплᲂти́сѧ ,
ѡ҆бᲂжи́въ чл҃чество .

=пѣ́снь , ѕ҃ . і҆рмо́съ . П=ᲂжрꙋ́ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~Ника́кᲂже прельще́ньми ѡ҆слабѣ́вша льсти́выи немлⷭ҇тивнѡ тѧ̀
с̾сѣца́етъ ра́нами бг҃ᲂмꙋ́дре , смᲂтрѧ́юща к̾ сла́вѣ . є҆ѧ́же ти хрⷭ҇то́съ
пᲂда́стъ прᲂславлѧ́ѧ тѧ̀ . ~Пᲂлкѝ враго́мъ неви́димымъ , ꙗ҆́звами ᲂу҆ѧзви́лъ
є҆сѝ бл҃же́нне , пло́ти твᲂеѧ̀ а҆рхи́ппе . и҆ ѡ҆блича́ѧ срⷣце мꙋчи́телево ,
терза́ньми расто́рглъ є҆сѝ . ~И҆́же ка́менїю нечꙋ́вственымъ срⷣцемъ
вѣ́рꙋющїи , ка́менїемъ пᲂбива́ютъ тѧ̀ бл҃же́нне , живᲂтꙋ̀ ка́мень
и҆спᲂвѣ́дающа , и҆ пре́лести ᲂу҆тверже́нїе , мч҃нче сᲂкрꙋша́юща . =боⷢ҇ .
О=у҆мерщвле́нїѧ сᲂвле́ксѧ , в̾ жи́знь ѡ҆блече́сѧ , в̾ раѝ дв҃це а҆да́мъ
твᲂи́мъ живᲂно́снымъ ржⷭ҇тво́мъ , прест҃а́ѧ бг҃ᲂневѣ́сто .

=кᲂнда́къ . гла́съ , д҃ . Ꙗ҆́=кѡ ѕвѣздꙋ̀ вели́кꙋ , цр҃кви тѧ̀ стѧжа́вши
а҆рхи́ппе , чꙋде́съ твᲂи́хъ и҆́скрами прᲂсвѣща́ема зᲂве́тъ тѝ , спасѝ и҆́же
вѣ́рᲂю чтꙋ́щїѧ па́мѧть твᲂю̀ .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Бг҃ᲂгласᲂва́ньми бг҃ᲂмꙋ́дрыми бл҃же́нне
свидѣ́тельствᲂванъ . ра́зꙋмᲂмъ и҆́стиннымъ , тмꙋ̀ невѣ́дѣнїѧ ѿ дꙋ́шъ ѿгна́лъ
є҆сѝ , бл҃гᲂда́тїю мꙋ́дрᲂстїю , и҆́же честно́е сло́во твᲂѐ жела́юшихъ . ~Въ
ро́въ тѧ̀ мч҃нче глꙋбо́къ пᲂгреба́ютъ , сᲂбо́ри ѕлᲂчести́выхъ . и҆ ка́менїемъ
немлⷭ҇тивнѡ ᲂу҆мерщвлѧ́ютъ , вᲂспѣва́юща , бл҃гᲂслᲂве́нъ є҆сѝ в̾цр҃кви сла́вы
твᲂеѧ̀ гдⷭ҇и . ~Землѧ̀ тѣ́ло пᲂгребе́нᲂе мч҃нче пᲂказꙋ́етъ , и҆стᲂча́ѧ
и҆сцѣле́нїемъ во́ды вѣ́рꙋющимъ . не́бо же бл҃же́нныи а҆рхи́ппе дх҃ъ тво́й ,
страда́льческимъ дш҃а́мъ причита́етъ . =боⷢ҇ . З=е́млю ᲂу҆́бѡ мгло́ю , не́бо же
ѻ҆́блаки гдⷭ҇ь ѻ҆трᲂкᲂви́це ѡ҆дѣва́ѧ , во́лею в̾ пло́ть ме́ртвенꙋю ѿ крᲂве́й
твᲂи́хъ ѡ҆дѣва́етсѧ , во ѻ҆де́ждꙋ сла́вы без̾сме́ртныѧ ѡ҆дѣва́ѧ чл҃ка .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , бл҃гᲂслᲂви́те всѧ̀ дѣ́ла
гдⷭ҇нѧ гдⷭ҇а . ~Па́велъ пᲂхвала́ми сщ҃е́нными свидѣ́тельствꙋѧ тѧ̀ , а҆рхи́ппе
сла́вне , с̾во́ина тѧ̀ ст҃е сᲂверше́на во ѡ҆пᲂлче́нїихъ , слꙋжа́ща є҆мꙋ̀
нарица́ютъ . и҆ пᲂю́ща бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Гл҃ы пᲂма́засѧ
честны́ми , к̾ мꙋче́нїю дᲂстᲂсла́внаѧ а҆мфі́ѧ , лю́бѧщи премꙋ́дре ꙗ҆́кѡ
сн҃а тѧ̀ бли́жнѧ . с̾не́ю же в̾ вы́шнихъ живе́ши црⷭ҇твїихъ вᲂпїѧ̀ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Младе́нцы сꙋ́щїи ра́зꙋмᲂмъ , тѧ̀
и҆мꙋ́щагѡ смы́слъ , младе́нцемъ во и҆гра́нїе преда́ша а҆рхи́ппе , стра́ждꙋща
терпѣли́вно , и҆ ѿ ни́хъ немлⷭ҇тивно стрѣче́ма , и҆ вᲂпїю́ща , всѧ̀ дѣ́ла
бл҃гᲂслᲂви́те гдⷭ҇нѧ гдⷭ҇а . =боⷢ҇ . М=е́ртвъ снѣ́ди ра́ди є҆ди́ныѧ а҆да́мъ
бы́сть , ѡ҆бье́мъ сме́рть сада̀ разꙋ́мнагѡ чⷭ҇таѧ . тебе́ же ра́ди
ѡ҆живлѧ́етсѧ , и҆ раѧ̀ пи́щи па́ки вᲂспрїѧ́тъ , вᲂспѣва́ѧ , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а .

=пѣ́снь , ѳ҃ . і҆рмо́съ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Да вѣ́чнꙋю сла́вꙋ наслѣ́диши
стрⷭ҇тᲂте́рпче , сла́вꙋ земленꙋ́ю презрѣ́лъ є҆сѝ , непᲂстᲂѧ́ннꙋю же и҆
мимᲂхᲂдѧ́щꙋю . и҆ ко хрⷭ҇тꙋ̀ пристꙋпи́лъ є҆сѝ , сла́вᲂю сегѡ̀ ᲂу҆краша́емь .
~Вѣнце́мъ ѡ҆дѣ́ѧсѧ бг҃ᲂмꙋ́дре пᲂбѣ́днымъ ве́рхъ тво́й , и҆ ѡ҆блече́сѧ
въ багрѧни́цꙋ , твᲂи́ми крᲂвьмѝ ѡ҆мо́ченꙋю а҆рхи́ппе . и҆ со хрⷭ҇то́мъ ра́дꙋѧсѧ
црⷭ҇твꙋеши пребл҃же́нне . ~Ꙗ҆́кѡ верхо́внᲂмꙋ всебл҃же́нне а҆пⷭ҇лѡмъ ,
ᲂу҆чени́чествᲂвалъ є҆сѝ па́влꙋ мꙋ́дрᲂмꙋ бг҃ᲂглаго́льникꙋ . с̾ тѣ́мъ
ра́дꙋешисѧ , вѣ́чнꙋющее наслѣ́дꙋѧ наслажде́нїе , кᲂлас̾са́емъ до́брᲂе
ᲂу҆тваре́нїе . ~Сᲂбра́шасѧ лю́дїе в̾ па́мѧти свѣтᲂно́снѣй тѝ , пѣ́ти
бл҃гᲂда́вца сп҃са , и҆ до́блїѧ а҆рхи́ппе по́двиги твᲂѧ̀ . и҆́хже мꙋ́жески
претерпѣ́лъ є҆сѝ , низ̾ло́жь мнᲂгᲂко́зненаго . =боⷢ҇ . Н=ᲂсѧ́щи хрⷭ҇та̀
на рꙋкꙋ̀ , ма́нїемъ нᲂсѧ́щаго всѧ̀ . сегѡ̀ ꙗ҆́кѡ сн҃а свᲂегѡ̀ мᲂлѝ , ѿ рꙋкꙋ̀
врага́ мѧ пречⷭ҇таѧ и҆зба́вити . и҆ за млрⷭ҇дїѧ бе́здны , ѡ҆бъѧ́ти и҆ спасти́
мѧ .

