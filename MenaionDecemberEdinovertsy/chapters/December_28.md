=МЦⷭ҇А ТОГО́ЖЕ ВЪ К҃И ДН҃Ь=

=ст҃ы́хъ мꙋ́ченикъ двѣ̀ тмѣ̀ , и҆́же в̾ никᲂмиді́и сᲂжже́ныхъ . =В=е́черъ ,
на гдⷭ҇и вᲂзва́хъ , стихѣ́ры , пра́здникꙋ . гла́съ , є҃ . поⷣ . р=а́дꙋйсѧ
живᲂно́сныи . ~Но́сиши а҆да́мᲂвъ зра́къ , и҆́же во ѻ҆́бразѣ бж҃їи сы́и
пре́жде . и҆ хо́щеши рꙋка́ма держа́тисѧ , и҆́же рꙋко́ю всѧ̀ сᲂдержа́и си́лᲂю
свᲂе́ю , чи́стаѧ всенепᲂро́чнаѧ прᲂвѣщава́ше гл҃ющи . ка́кѡ тѧ пелена́ми пᲂвїю̀
ꙗ҆́кѡ младе́нца ; ка́кѡ вᲂз̾дᲂю́ тѧ , и҆́же всѧ́ческаѧ питѣ́ющаго ; ка́кѡ
твᲂе́й па́че ᲂу҆ма̀ нищетѣ̀ ᲂу҆дивлю́сѧ ; ка́кѡ тѧ сн҃а мᲂегѡ̀ нарекꙋ̀ , раба̀
твᲂѧ̀ ны́нѣ сꙋ́щи ; пᲂю̀ и҆ блгⷭ҇влю́ тѧ , пᲂдаю́щагѡ ми́рᲂви ве́лїю млⷭ҇ть .
~Млⷣнца вᲂплᲂща́ема и҆з̾ неѧ̀ первᲂвѣ́чнаго бг҃а , всенепᲂро́чнаѧ зрѧ́щи ,
рꙋка́ма держа́щи , и҆ ѡ҆блᲂбыза́ющи ча́стѡ . и҆ ра́дᲂсти и҆спо́лньшисѧ
прᲂвѣщава́ше є҆мꙋ̀ , превысо́кїи цр҃ю неви́димыи , ка́кѡ ᲂу҆зрю́ тѧ ; и҆
разꙋмѣ́ти та́инство немᲂгꙋ̀ без̾мѣ́рныѧ нищеты̀ твᲂеѧ̀ . верте́пъ бо ма́лъ , и҆
се́й чꙋ́ждь , внꙋ́трь вмѣща́етъ ро́ждьшасѧ . и҆ дв҃ство нерѣши́вша , чре́во
сᲂблю́дша ꙗ҆́кѡ пре́жде ржⷭ҇тва̀ . и҆ да́рꙋющаго ми́рᲂви ве́лїю ми́лᲂсть .
~Сїѧ̀ ра́бски чи́стаѧ ᲂу҆жа́снѡ вѣща́ющи , ᲂу҆слы́ша вᲂлхвы̀ пред̾ верте́пᲂмъ
стᲂѧ́ща кꙋ́пнѡ . и҆ к̾ ни́мъ речѐ , кᲂгѡ̀ и҆́щете вы̀ , ꙗ҆́кѡ ви́жꙋ ᲂу҆́бѡ
ѿ и҆ны́ѧ страны̀ прїидо́сте , пе́рсскїи ѻ҆́бразъ и҆мꙋ́ще . стра́ненъ и҆схо́дъ
и҆ ше́ствїе сᲂтвᲂри́сте . и҆ к̾ стра́нствᲂвавшемꙋ с̾вы́ше стра́ннѡ в̾ мѧ̀
все́льшасѧ , ꙗ҆́кᲂже вѣ́сть , со тща́нїемъ прїидо́сте тᲂмꙋ̀ пᲂклᲂни́тисѧ ,
да́рꙋющемꙋ ми́рᲂви ве́лїю млⷭ҇ть .

=и҆́ны , стⷯры , ст҃ы́мъ . гла́съ , д҃ . поⷣ . ꙗ҆́=кѡ до́блѧ . ~Си́лᲂю
в̾жилѧ́еми ,꙳ и҆ тве́рдѡ ᲂу҆крѣплѧ́еми .꙳ и҆ ᲂу҆силѧ́еми влⷣкᲂю хрⷭ҇то́мъ ,꙳
в̾ не́мᲂщи є҆сте́ственѣй ,꙳ непᲂбѣди́ми ꙗ҆ви́стесѧ стрⷭ҇тᲂте́рпцы ,꙳ врага̀
по́двигᲂмъ пᲂбѣди́вше .꙳ и҆ мᲂли́тесѧ ѡ҆ твᲂрѧ́щихъ ,꙳ ст҃ꙋ́ю и҆ свѣтᲂно́снꙋю
ва́шꙋ па́мѧть ,꙳ великᲂмч҃нцы сла́внїи . ~Въ слᲂвесѣ́хъ ѳеѡ́филъ ,꙳ и҆
в̾ дѣ́лѣхъ дᲂрᲂѳе́й и҆ мигдо́нїе ,꙳ кꙋ́пнѡ и҆ гᲂрго́нїе ,꙳ и҆ с̾ секꙋ́ндᲂмъ
и҆ петро́мъ же ,꙳ и҆ с̾ дѣтьмѝ до́бльствᲂвавше ,꙳ вра́жїѧ ѡ҆пᲂлче́нїѧ
пᲂбѣди́ша ра́дꙋющесѧ .꙳ и҆ мᲂли́те ѿ всѧ́кихъ бѣ́дъ и҆зба́витисѧ ,꙳ и҆́же вѣ́рᲂю
твᲂрѧ́щимъ ,꙳ всечⷭ҇тнꙋ́ю па́мѧть ва́шꙋ . ~Ю҆́нᲂшы дв҃ы ,꙳ и҆ ста́рцы и҆
младе́нцы ,꙳ є҆ди́нꙋ пᲂказа́ша до́блесть .꙳ тѣ́мже и҆ ра́внᲂе пᲂлꙋчи́ша ,꙳
бл҃гᲂда́тїю всѣ́хъ цр҃ѧ и҆ бг҃а ,꙳ є҆динᲂвѣ́рни сꙋ́ще .꙳ и҆́хже пᲂчте́мъ
сщ҃е́нными пѣ́сньми .꙳ ꙗ҆́кѡ свѣтᲂза́рныѧ свѣти́льники вселе́ннѣй ,꙳ двѣ̀ тмѣ̀
сꙋ́щихъ . =сла́ва , и҆ ны́нѣ . гла́съ , є҃ . Д=а веселѧ́тсѧ нб҃са̀ ,
да ра́дꙋетсѧ землѧ̀ . дне́сь бо вᲂи́стинꙋ є҆ди́но ста́до бы́сть а҆́нг҃лѡмъ и҆
чл҃кѡмъ . ѽ чꙋдесѝ , неви́димыи ви́дитсѧ , нев̾мѣсти́мыи в̾мѣща́етсѧ . сло́во
ѡ҆дебелѣва́етъ . сн҃ъ бж҃їи сн҃ъ чл҃чь быва́етъ . и҆ дв҃аѧ неи҆скꙋсᲂмꙋ́жнаѧ ,
мт҃и зри́тсѧ бж҃їѧ . и҆ мт҃и по ржⷭ҇твѣ̀ , дв҃а ѡ҆брѣта́етсѧ . вᲂпло́щшеесѧ
сло́во ѻ҆́ч҃ее , въ ꙗ҆́слѣхъ вᲂз̾лега́етъ . и҆ па́стырїе прᲂпᲂвѣ́дницы ,
ѻ҆́бщницы та́инствꙋ быва́ютъ . вᲂлсвѝ ѿ вᲂсто́ка да́ры принᲂша́хꙋ , ѕвѣздо́ю
наставлѧ́еми , и҆ ро́ждьшемꙋсѧ сп҃сꙋ пᲂклᲂни́шасѧ . с̾ ни́ми же и҆ мы̀
празднᲂлю́бцы , срⷣчнаѧ сᲂкро́вища ᲂу҆се́рднѡ ѿве́рзше принесе́мъ є҆мꙋ̀ дѣ́ла
бл҃га́ѧ , вѣ́рꙋ и҆ наде́ждꙋ и҆ любо́вь , ꙗ҆́кѡ ѕла́то и҆ лива́нъ и҆ сми́рнꙋ .
беспло́тныхъ гла́съ вᲂпїю́ще є҆мꙋ̀ , сла́ва в̾ вы́шнихъ бг҃ꙋ , и҆ на землѝ
ми́ръ , въ челᲂвѣ́цѣхъ бл҃гᲂвᲂле́нїе . прише́дшемꙋ спастѝ ѿ тлѧ̀ дш҃а на́ша .

Н=а стихо́внѣ , стихѣ́ры . гла́съ , ѕ҃ . поⷣ . в̾ =тре́тїи де́нь . ~Та́инство
стра́шно зрю̀ , бг҃ъ бо̀ сᲂдержа́и го́рстїю всю̀ тва́рь , прихо́дитъ пло́тїю
въ ꙗ҆́сли без̾слᲂве́сныхъ . и҆ рꙋ́бы пᲂвива́етсѧ , пᲂвива́ѧи мгло́ю мо́ре .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Б=еспло́тныи
вᲂплᲂща́етсѧ бг҃ъ , без̾нача́льныи начина́етсѧ . и҆ по́лныи , ны́нѣ ᲂу҆малѧ́етсѧ
в̾ ма́лѣ верте́пѣ ѿ дв҃ы . и҆ млⷣнцъ млеко́мъ питѣ́етсѧ , питѣ́ѧи всѧ́ко
дыха́нїе .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . С=вирѧ́юще в̾ ржⷭ҇тво̀ хрⷭ҇то́во па́стырїе сла́влѧхꙋ
со а҆́нг҃лы . и҆ со ѕвѣздо́ю да́ры нᲂсѧ́ще вᲂлсвѝ пᲂклᲂнѧ́ютсѧ , и҆ чл҃цы
спаса́еми , бцⷣꙋ велича́ютъ .

=сла́ва , и҆ нн҃ѣ . гла́съ , є҃ . З=рѧ́щи тѧ̀ тва́рь всѧ̀ , в̾ виѳлїе́мѣ
пло́тїю ражда́ема сᲂзда́телѧ и҆ зижди́телѧ всѣ́хъ , нᲂвᲂтвᲂри́тсѧ па́ки и҆
ѡ҆бнᲂвлѧ́етсѧ . сл҃нце же свѣ́тъ прᲂстрѐ и҆ землѧ̀ ра́дꙋетсѧ . вᲂлсви́ же
ѿ перси́ды цр҃їе ѕвѣздо́ю ᲂу҆вѣрѧ́еми . па́стырїе чꙋдѧ́тсѧ ᲂу҆ди́вльшесѧ , и҆
бг҃ꙋ с̾ ро́ждьшею пᲂклᲂнѧ́хꙋсѧ пло́тїю , ѽ чꙋ́до пита́тель питѣ́етсѧ ма́терїю
всечи́стᲂю , мирска́гѡ ра́ди спасе́нїѧ и҆ ѡ҆бнᲂвле́нїѧ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , в҃ . С=трⷭ҇тᲂте́рпцы гдⷭ҇ни , бл҃же́на землѧ̀ напи́вшаѧсѧ кро́ве
ва́шеѧ . и҆ ст҃и хра́ми прїе́мшеи тѣлеса̀ ва́ша . на сꙋди́щи бо врага̀
ѡ҆бличи́сте , и҆ хрⷭ҇та̀ со дерзнᲂве́нїемъ прᲂпᲂвѣ́дасте . тᲂгѡ̀ ꙗ҆́кѡ бл҃га
мᲂли́те , спастѝ мо́лимсѧ дш҃а на́ша . =сла́ва , и҆ нн҃ѣ , пра́здникꙋ .
гла́съ , д҃ . Р=жⷭ҇тво̀ твᲂѐ хрⷭ҇тѐ бж҃е на́шъ , вᲂсїѧ̀ ми́рᲂви свѣ́тъ
разꙋ́мныи . в̾ не́мъ бо и҆́же ѕвѣзда́мъ слꙋжа́щїи , ѕвѣздо́ю пᲂꙋча́хꙋсѧ . тебѣ̀
кла́нѧтисѧ сл҃нцꙋ пра́веднᲂмꙋ . и҆ тебѣ̀ вѣ́дѣти свы́ше вᲂсто́къ , гдⷭ҇и сла́ва
тебѣ̀ .

Н=а ᲂу҆́трени , на бг҃ъ гдⷭ҇ь , трᲂпа́рь пра́здникꙋ , вⷤ . сла́ва , ст҃ы́мъ .
и҆ ны́нѣ , пра́здникꙋ . =П=о а҃ , стихᲂло́гїи , сѣда́ленъ . гла́съ , а҃ .
И҆́=же на прⷭ҇то́лѣ ѻ҆гнезра́чнѣ на высо́кихъ сѣдѧ́и , со ѻ҆ц҃е́мъ
без̾нача́льнымъ , и҆ бжⷭ҇твенымъ дх҃ᲂмъ , бл҃гᲂвᲂли́лъ є҆сѝ рᲂди́тисѧ пло́тїю
ѿ дв҃ы не и҆скꙋсᲂмꙋ́жныѧ . сегѡ̀ ра́ди и҆ ѕвѣзда́ тѧ и҆́же ѿ перси́ды вᲂлхво́мъ
пᲂказа̀ . сла́ва пребл҃го́мꙋ ти сᲂвѣ́тꙋ , сла́ва ꙗ҆вле́нїю твᲂемꙋ̀ . сла́ва
и҆́же къ чл҃кѡмъ кра́йнемꙋ прише́ствїю твᲂемꙋ̀ . =сла́ва , и҆ ны́нѣ ,
то́йже . =

П=о в҃ , стихᲂло́гїи , сѣда́ленъ . гла́съ , г҃ . П=ервᲂвѣ́чнагѡ и҆
непᲂстижи́магѡ , сᲂпрⷭ҇нᲂсꙋ́щнагѡ неви́димᲂмꙋ ѻ҆ц҃ꙋ , во ᲂу҆тро́бѣ пло́тїю
нᲂси́ла є҆сѝ бцⷣе , є҆ди́но и҆ неслїѧ́нно трⷪ҇цы бжⷭ҇тво̀ . прᲂсїѧ́ бо
бл҃гᲂда́ть твᲂѧ̀ ми́рᲂви пречи́стаѧ . тѣ́мже непреста́ннѡ вᲂпїе́мъ , ра́дꙋисѧ
чⷭ҇таѧ дв҃о мт҃и . =сла́ва , и҆ нн҃ѣ , то́йже . =

К=ано́нъ , пра́здникꙋ втᲂры́и , со і҆рмᲂсо́мъ , на и҃ . і҆рмо́съ по два́жды .
=и҆= ст҃ы́мъ , на д҃ . гла́съ , а҃ . пѣ́снь , а҃ . і҆рмо́съ . П=ѣ́снь пᲂбѣ́днꙋю
вᲂспᲂе́мъ всѝ бг҃ꙋ , сᲂтво́ршемꙋ ди́внаѧ чꙋдеса̀ мы́шцею высо́кᲂю , и҆ спа́сшꙋ
і҆и҃лѧ , ꙗ҆́кѡ прᲂсла́висѧ .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Мно́жествѡ
мнᲂгᲂчи́сленᲂе , ст҃ы́хъ мч҃нкъ . мно́жествѡ ѡ҆чи́стите мно́гихъ сᲂгрѣше́нїи
мᲂи́хъ , хᲂда́тайствᲂмъ сѝ . ~Свѣти́ла пресвѣ́тлаѧ цр҃кви , дᲂбрᲂпᲂбѣ́дныѧ
мч҃нцы , свᲂи́ми ᲂу҆́ды хрⷭ҇та̀ прᲂсла́висте . свѣтᲂно́снꙋю ны́нѣ ва́шꙋ па́мѧть
прᲂславлѧ́ющагѡ . ~Вѣ́ра бжⷭ҇твенаѧ страда́лецъ , невѣ́рныхъ без̾бо́жнᲂе
мꙋчи́тельство разᲂрѝ . и҆ пᲂтребѝ бѣсо́вскаѧ лꙋка́ваѧ прᲂтивле́нїѧ ,
бл҃гᲂда́тїю . ~Бг҃а всеси́льнаго пло́ть прїе́мша , и҆ сме́рть раз̾рꙋ́шша
сме́ртїю , мч҃нцы и҆спᲂвѣ́давше . ᲂу҆мерщве́ни бы́вше , жи́знь прїѧ́сте
непреста́ннꙋю . =боⷢ҇ . П=ᲂю́ тѧ всепѣ́таѧ бл҃гᲂслᲂве́наѧ , бг҃а превѣ́чнагѡ
пло́тїю ро́ждьшꙋю , велича́ющагѡ страда́льца , врага̀ пᲂбѣди́вша .

=пѣ́снь , г҃ . і҆рмо́съ . Д=а ᲂу҆тверди́тсѧ срⷣце мᲂѐ в̾ во́ли твᲂе́й
хрⷭ҇тѐ бж҃е , и҆́же над̾ вᲂда́ми нб҃о ᲂу҆тверже́и втᲂро́е , и҆ ѡ҆снᲂва́выи
на вᲂда́хъ зе́млю всемᲂгі́и . ~Красно̀ распала́еми хрⷭ҇то́вᲂю любо́вїю
всехва́льнїи . раз̾же́гшꙋсѧ ѻ҆гню̀ , ника́кᲂже ᲂу҆бᲂѧ́стесѧ . но в̾ не́мъ
скᲂнча́вшесѧ прᲂсла́вистесѧ . ~Живы́мъ гла́сᲂмъ бг҃а прᲂпᲂвѣ́давше , преще́нїѧ
без̾бо́жныхъ не ᲂу҆страши́шасѧ . но дѣте́й гла́съ є҆динᲂмꙋ́дренѡ в̾зыва́юще
всехва́льнїи ѻ҆рꙋ́жницы хрⷭ҇то́вы , скᲂнча́шасѧ . ~Не ᲂу҆бᲂи́мсѧ ѻ҆гнѧ̀
є҆динᲂра́бнагѡ , до́блїи в̾кꙋ́пѣ взыва́хꙋ , ра́дꙋющесѧ дш҃е́ю . тебѐ ра́ди
ᲂу҆мерщвѧ́емсѧ ᲂу҆ме́ршаго , и҆ сме́рть сп҃се ᲂу҆праздни́вшаго . =боⷢ҇ . Д=а
ѡ҆бᲂжи́тъ чл҃чество , бг҃ъ бы́сть чл҃къ и҆з̾ тебѐ дв҃о чⷭ҇тыѧ , па́че сло́ва и҆
смы́сла . сегѡ̀ ра́ди тѧ̀ сᲂгла́снѡ вѣ́рнїи ᲂу҆бл҃жа́емъ .

=кᲂнда́къ . гла́съ , в҃ . Т=ве́рди дш҃е́ю по вѣ́рѣ ст҃і́и , ѻ҆гне́мъ
страда́нїе прїе́мше двѣ̀ тмѣ̀ страда́лецъ . вᲂпїю́ще ро́ждьшемꙋсѧ ѿ дв҃ы ,
прїимѝ сᲂж̾же́нїѧ на́ша затѧ̀ , ꙗ҆́кᲂже да́ры цр҃е́й пе́рсскихъ , зла́то и҆
сми́рнꙋ и҆ лива́нъ , превѣ́чныи бж҃е .

=сѣда́ленъ . гла́съ , а҃ . В=о́инство в̾ числѣ̀ двᲂю̀ тмꙋ̀ мч҃нкъ пᲂчита́емо
на́мъ вᲂсїѧ̀ , прᲂсвѣща́ѧ сердца̀ и҆ мы́сли бл҃гᲂче́стнѡ вѣ́ры ра́ди .
раз̾же́гшибᲂсѧ бжⷭ҇твенᲂю любо́вїю влⷣки , кᲂнчи́нꙋ ст҃ꙋ́ю ѻ҆гне́мъ до́блїи
ᲂу҆се́рднѡ прїѧ́ша . =сла́ва , и҆ ны́нѣ , пра́здникꙋ . В=о ꙗ҆́слѣхъ на́съ ра́ди
без̾слᲂве́сныхъ пᲂлᲂжи́сѧ дᲂлгᲂтерпѣли́ве сп҃се , млⷣнствᲂвавъ во́лею .
па́стырїе же тѧ̀ вᲂспѣ́ша со а҆́нг҃лы зᲂвꙋ́ще , сла́ва и҆ хвала̀ на землѝ
ро́ждьшемꙋсѧ , и҆ ѡ҆бᲂжи́вшꙋ земленᲂро́дныхъ сꙋщество̀ , хрⷭ҇тꙋ̀ бг҃ꙋ на́шемꙋ .

=пѣ́снь , д҃ . і҆рмо́съ . О=у҆слы́шахъ гдⷭ҇и слꙋ́хъ тво́й и҆ ᲂу҆бᲂѧ́хсѧ ,
разꙋмѣ́хъ дѣ́ла твᲂѧ̀ , прⷪ҇ркъ глаго́лаше , и҆ прᲂсла́вихъ тѧ̀ чл҃кᲂлю́бче .
~Твᲂе́ю любо́вїю привѧза́ша срⷣца̀ сло́ве , стрⷭ҇тᲂте́рпцы , тебѐ ра́ди
ᲂу҆мерщвѧ́еми , ꙗ҆́кѡ а҆́гнецы непᲂро́чнїи . пᲂдо́бницы и҆ стра́сти твᲂеѧ̀
ꙗ҆ви́шасѧ . ~Ѻ҆кᲂрми́вше ст҃і́и ко приста́нищꙋ спасе́нїѧ дш҃а ва́шѧ дх҃ᲂмъ ,
бꙋ́ри ᲂу҆бѣжа́сте и҆́дᲂльскагѡ гнѣ́ва бл҃же́ннїи . ~Непрело́жни ꙗ҆ви́стесѧ
в̾ по́двизѣ мꙋче́нїѧ , непᲂкᲂлѣби́ми , и҆ не ᲂу҆жа́сни , гᲂни́телей
прᲂтивле́нїѧ , бжⷭ҇твенᲂю вѣ́рᲂю пᲂбѣди́вше . =боⷢ҇ . И҆=зба́влени бы́вше
ржⷭ҇тво́мъ ти бл҃гᲂслᲂве́наѧ ѿ пе́рвыѧ клѧ́твы . бл҃гᲂслᲂве́нїе вᲂспрїѧ́хᲂмъ .
и҆ живо́тъ и҆ и҆збавле́нїе , и҆́же тѧ̀ бцⷣꙋ сла́вѧщїи .

=пѣ́снь , є҃ . і҆рмо́съ . С=вѣ́тлыи на́мъ вᲂз̾сїѧ́й , свѣ́тъ приснᲂсꙋ́щныи ,
ᲂу҆́тренюющимъ ѡ҆ сꙋдьба́хъ запᲂвѣде́й твᲂи́хъ , влⷣко чл҃кᲂлю́бче хрⷭ҇тѐ бж҃е
на́шъ . ~Свѣ́тлѡ ꙗ҆́вльшисѧ , па́мѧть прᲂсїѧ̀ , страстᲂте́рпецъ твᲂи́хъ . и҆
прᲂсвѣтѝ землены́ѧ кᲂнцы̀ , чꙋде́съ бжⷭ҇твеными пᲂдаѧ́нїи , хрⷭ҇тѐ бж҃е
на́шъ . ~Сщ҃е́нницы же́ртвꙋ приве́дше , закᲂле́нїѧ сᲂверше́на принесо́ша .
всесᲂжига́еми со всѣ́ми и҆ны́ми мно́жайшими мч҃нки , хрⷭ҇та̀ велича́юще .
~Хра́мъ бж҃їи сꙋ́ще кр҃ще́нїемъ . кᲂнчи́нꙋ ст҃ꙋ в̾кꙋ́пѣ прїѧ́сте во́ храмѣ
бжⷭ҇твенѣмъ , и҆ к̾ нбⷭ҇нᲂмꙋ хра́мꙋ взѧ́ти бы́сте . =боⷢ҇ . Д=а бг҃ъ с̾ вы́шними
сᲂвᲂкꙋпи́тъ , пᲂпо́лзшеесѧ престꙋпле́нїемъ в̾ вели́къ ро́въ , во твᲂю̀
ᲂу҆тро́бꙋ всели́сѧ всенепᲂро́чнаѧ , и҆ пло́ть бы́сть .

=пѣ́снь , ѕ҃ . і҆рмо́съ . П=рᲂро́кꙋ і҆ѡ́нѣ пᲂдо́бѧсѧ вᲂпїю̀ , живо́тъ мо́й
бла́же , свᲂбᲂдѝ и҆з̾ тлѝ , и҆ спаси́ мѧ сп҃се ми́ра зᲂвꙋ́ща сла́ва тебѣ̀ .
~Верхо́вникъ сщ҃е́нныхъ бы́лъ є҆сѝ лю́демъ . и҆ пред̾пᲂсла́лъ є҆сѝ и҆́хъ
ра́дᲂстнѡ на небеса̀ , пᲂстрада́вшїѧ , сщ҃е́нно мч҃нче а҆нѳі́ме сла́вне .
~Ꙗ҆́кѡ зла́то чи́сто пᲂсредѝ ѻ҆гнѧ̀ , бл҃гᲂче́стїе ва́ше страда́льческᲂе
і҆с҃ᲂви пᲂзна́нѡ бы́сть , сл҃нца мно́жае ѡ҆блиста́ющее . ~Оу҆мертви́вшесѧ
пло́тїю , жи́знь и҆́стиннꙋю наслѣ́дᲂвасте мꙋ́дрїи со хрⷭ҇то́мъ сꙋ́ще ,
пᲂказа́вшемъ ва́съ си́льнѣйша всѣ́хъ мꙋ́къ . =боⷢ҇ . П=о ржⷭ҇твѣ̀ вᲂи́стинꙋ ,
ꙗ҆́же пре́жде ржⷭ҇тва̀ мр҃і́е , си́лᲂю и҆з̾ тебѐ вᲂпло́щшагᲂсѧ і҆с҃а , пребыла̀
є҆сѝ дв҃ᲂю . чꙋ́до вᲂи́стинꙋ пресла́внѡ .

=кᲂнда́къ , пра́здникꙋ , и҆ и҆́кᲂсъ .=

=пѣ́снь , з҃ . і҆рмо́съ . Ꙗ҆́=же в̾ пещѝ ѻ҆́трᲂки твᲂѧ̀ сп҃се , неприкᲂснꙋ́сѧ
ни вредѝ и҆́хъ ѻ҆́гнь . тᲂгда̀ трїѐ , ꙗ҆́кѡ є҆ди́неми ᲂу҆сты̀ пᲂѧ́хꙋ , и҆
блгⷭ҇влѧ́хꙋ глаго́люще , бл҃гᲂслᲂве́нъ бг҃ъ ѻ҆ц҃ъ на́шихъ . ~Смᲂтрѧ́юще є҆ди́но
ꙗ҆́же та́мѡ бл҃же́ннїи пребыва́ющее си́лᲂю бжⷭ҇твенᲂю . ꙗ҆́кᲂже трїѐ и҆́же
в̾ вавѷлѡ́нѣ , бжⷭ҇твенїи ѻ҆́трᲂцы , ѻ҆гнѧ̀ вы́шше ꙗ҆ви́стесѧ , бжⷭ҇твенымъ
свѣ́тᲂмъ прᲂсвѣща́еми . ~Глаго́лъ мꙋчи́телевъ ско́тскїи , мꙋ́дрїи
ᲂу҆крᲂти́вше , со сщ҃е́нными жена́ми и҆ раще́нїемъ бжⷭ҇твеныхъ младе́нецъ ,
принᲂше́нїѧ всецѣ́ла , цр҃е́ви всѣ́хъ принесо́стесѧ . ~Прᲂсвѣще́нїе ра́зꙋма
хрⷭ҇то́ва пред̾и҆мꙋ́ще внꙋ́трь дш҃и бл҃гᲂгᲂвѣ́йнѡ , те́мныи без̾бо́жїѧ
ѻ҆́блакъ вᲂи́стинꙋ страда́льцы прᲂи҆до́сте , и҆ в̾ вѣ́чныи свѣ́тъ прїидо́сте .
=боⷢ҇ . В=ы́шши ꙗ҆ви́ласѧ є҆сѝ нб҃съ , ро́ждьши всѣ́хъ влⷣкꙋ и҆ бг҃а . є҆го́же
прилѣ́жнѡ мᲂлѧ́щи непреста́й , ст҃а́ѧ чⷭ҇таѧ , спастѝ , и҆́же вѣ́рᲂю те́плᲂю
пѣснᲂсло́вѧщїѧ тѧ̀ .

=пѣ́снь , и҃ . і҆рмо́съ . П=ѣснᲂслᲂве́сники в̾ пещѝ спа́сшаго дѣ́ти , и҆
грᲂмᲂпла́меннꙋю пе́щь , прело́жшагѡ на хла́дъ , хрⷭ҇та̀ бг҃а по́йте , и҆
превᲂзнᲂси́те є҆гѡ̀ во́ вѣки . ~То́чатъ бжⷭ҇твена бл҃гᲂꙋха́нїѧ и҆сцѣле́нїи
мѵ́рѡ , мч҃нкъ мо́щи , и҆ страсте́й смра́дъ ѿє́млютъ , и҆́же вѣ́рᲂю
пѣснᲂсла́вѧщихъ тѧ̀ хрⷭ҇та̀ во́ вѣки . ~Ꙗ҆ви́стесѧ ꙗ҆́кѡ шипцы̀ страда́льцы
прехва́льнїи , пᲂсредѣ̀ хᲂдѧ́ще ѻ҆гнѧ̀ , и҆ ᲂу҆се́рднѡ зᲂвꙋ́ще , по́йте и҆
превᲂзнᲂси́те хрⷭ҇та̀ во́ вѣки . ~Ю҆́нᲂшы в̾кꙋ́пѣ и҆ дв҃ы , ста́рцы и҆ ю҆́нїи ,
младе́нцы ст҃і́и , же́нъ же мно́жество неи҆зᲂчте́ннѡ , вы́шнее ᲂу҆лꙋчи́сте
ликᲂва́нїе , в̾кꙋ́пѣ пᲂстрада́вше . =боⷢ҇ . І҆=єзекі́иль тѧ̀ две́рь зри́тъ
затвᲂре́нꙋ дв҃о , є҆ю́же про́йде і҆с҃ъ , всели́выисѧ во ᲂу҆тро́бѣ твᲂе́й . и҆
в̾ пло́ть ѿ твᲂи́хъ крᲂве́й ѡ҆дѣ́ѧвсѧ несмѣ́снѡ .

=пѣ́снь , ѳ҃ . і҆рмо́съ . С=вѣтᲂно́сныи ѻ҆́блакъ , во́нь же всѣ́хъ влⷣка ,
ꙗ҆́кѡ до́ждь с̾ нб҃сѐ на рꙋно̀ сни́де , и҆ вᲂплᲂти́сѧ на́съ ра́ди , бы́въ
ᲂу҆́бѡ чл҃къ без̾нача́ленъ . велича́емъ всѝ ꙗ҆́кѡ мт҃рь бг҃а на́шегѡ чи́стꙋ .
~Ꙗ҆́кѡ самᲂзакла́ннїи а҆́гньцы , всѝ сᲂжго́стесѧ в̾кꙋ́пѣ . и҆ ꙗ҆́кѡ же́ртва
чиста̀ зако́льшемꙋсѧ влⷣцѣ на́съ ра́ди земленᲂро́дныхъ , дᲂбрᲂпᲂбѣ́днїи мч҃нцы
приведо́стесѧ . и҆ вѣнцы̀ пᲂбѣ́дѣ дᲂсто́йнѡ прїѧ́сте в̾кꙋ́пѣ . со ст҃ы́ми
прⷪ҇ро́ки , съ чⷭ҇тны́ми а҆пⷭ҇лы , и҆ с̾ ли́ки и҆з̾бра́нныхъ а҆́нг҃лъ ,
пред̾стᲂѧ́ще мно́жествѡ мч҃нкъ сщ҃е́нныхъ , гдⷭ҇ви мᲂли́тесѧ , спастѝ
ѿ напа́стей и҆ бѣ́дъ , и҆́же вѣ́рᲂю блажа́щихъ ва́съ . ~Со́лнечныхъ лꙋ́чь
сщ҃е́ннаѧ ва́ша па́мѧть мно́жае сїѧ́етъ страда́льцы . бѣсо́вскꙋю тмꙋ̀ ѿгᲂнѧ́щи
при́снѡ , и҆ всѣ́хъ прᲂсвѣща́ющи прехва́льнїи , и҆́же вѣ́рᲂю и҆ любо́вїю
по́ дᲂлгꙋ блажа́щихъ ва́съ . =боⷢ҇ . Ꙗ҆́=кѡ свѣ́тъ ро́ждьшаѧ бжⷭ҇твеныи , и҆́же
ѿ ѻ҆ц҃а вᲂсїѧ́вшїи , ѡ҆мраче́ннꙋю мѝ дш҃ꙋ лестьмѝ житїѧ̀ , и҆ бы́вшꙋю
враго́мъ , пренепᲂро́чнаѧ и҆гра́лище , ᲂу҆ще́дри . и҆ свѣ́тᲂмъ пᲂкаѧ́нїѧ ,
спасе́нїѧ спᲂдо́би чи́стаѧ .

=свѣти́ленъ . П=ᲂсѣти́лъ ны є҆́сть с̾вы́ше сп҃съ на́шъ , вᲂсто́къ вᲂсто́кᲂмъ .
и҆ сꙋ́щїи во тмѣ̀ и҆ сѣ́ни ѡ҆брѣто́хᲂмъ и҆́стинꙋ , и҆́бо ѿ дв҃ы рᲂди́сѧ гдⷭ҇ь .
=сла́ва , и҆ ны́нѣ , то́йже . =

Н=а стихо́внѣ , стихѣ́ры . гла́съ , ѕ҃ . поⷣ . а҆́=нг҃льскїѧ пред̾и҆ди́те
си́лы . ~До́ме є҆вфра́фᲂвъ , сїѡ́не гра́де ст҃ы́и , прїимѝ с̾ ра́дᲂстїю
влⷣкꙋ всѣ́хъ , в̾ тебѣ̀ ѿ дв҃ы па́че сло́ва ражда́ема . во́ градѣ написа́ти
хᲂтѧ́ща , раѧ̀ ѿпа́дшїѧ . к̾ немꙋ́же зᲂве́мъ , бл҃гᲂслᲂве́нъ прихᲂдѧ́и бж҃е
на́шъ , сла́ва тебѣ̀ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Т=ѧ̀ и҆́же
на́съ ра́ди , по на́съ ꙗ҆́вльшасѧ сло́ве , свирѧ́ющихъ ли́къ ви́дѣвъ
в̾ верте́пѣ , пелена́ми по́вита , въ ꙗ҆́слѣхъ лежа́ща , пᲂе́тъ тѧ ꙗ҆́вѣ
со а҆́нг҃лы , сла́ва бг҃ꙋ в̾ вы́шнихъ . с̾ ни́ми же пᲂе́мъ , бл҃гᲂслᲂве́нъ
рᲂжде́исѧ бж҃е на́шъ , сла́ва тебѣ̀ .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . И҆́=же во прᲂро́цѣхъ велегла́сныи взыва́етъ , ѿ дв҃и́ческа
хо́щетъ рᲂди́тисѧ чре́ва ѻ҆трᲂча̀ влⷣка . па́че сло́ва и҆ мы́сли , а҆́нг҃лъ
сᲂвѣ́та вᲂи́стинꙋ вели́ка , и҆ живо́тъ живы́хъ сы́и . с̾ ни́ми же зᲂве́мъ ,
бл҃гᲂслᲂве́нъ рᲂжде́исѧ бж҃е на́шъ , сла́ва тебѣ̀ .

=сла́ва , и҆ ны́нѣ . гла́съ , а҃ . Н=б҃о и҆ землѧ̀ дне́сь , прᲂро́чески
да вᲂз̾веселѧ́тсѧ . а҆́нг҃ли и҆ чл҃цы , дх҃о́внѡ да тᲂржествꙋ́ютъ , ꙗ҆́кѡ бг҃ъ
пло́тїю ꙗ҆ви́сѧ , сꙋ́щимъ во тмѣ̀ и҆ сѣ́ни сѣдѧ́щимъ , рᲂжде́исѧ ѿ дв҃ы .
верте́пъ и҆ ꙗ҆́сли прїѧ́ша тᲂгѡ̀ . па́стырїе чꙋ́до прᲂпᲂвѣ́даютъ . вᲂлсвѝ
ѿ вᲂсто́къ в̾ виѳлїе́мъ да́ры прино́сѧтъ . мы́ же хвалꙋ̀ недᲂсто́йными
ᲂу҆стна́ми , а҆́нг҃льски тᲂмꙋ̀ принесе́мъ . сла́ва в̾ вы́шнихъ бг҃ꙋ , и҆
на землѝ ми́ръ . прїи́де бо ча́ѧнїе ꙗ҆зы́кѡмъ , прїи́де и҆ спасѐ на́съ
ѿ рабо́ты вра́жїѧ .

Н=а литꙋргі́и . прᲂки́менъ , ѱл҃о́мъ дв҃дᲂвъ . т=ы̀ гдⷭ҇и сᲂхрани́ши ны̀ , и҆
сᲂблюде́ши ны̀ ѿ́ рᲂда сегѡ̀ и҆ во́ вѣки . =сти́хъ . с=паси́ мѧ гдⷭ҇и ꙗ҆́кѡ
ѡ҆скꙋдѣ̀ прпⷣбныи . =а҆пⷭ҇лъ , к=ъ ри́млѧнѡмъ , заⷱ҇ , ч҃ѕ . =а҆ллилꙋ́їѧ .
в=ᲂскли́кните гдⷭ҇ви всѧ̀ землѧ̀ , по́йте же и҆́мени є҆гѡ̀ . =є҆ѵⷢ҇а́лїе ,
ѿ =лꙋкѝ . заⷱ҇ , н҃а . =прича́стенъ . р=а́дꙋйтесѧ пра́веднїи ѡ҆́ гдⷭ҇ѣ .



=МЦⷭ҇А ТОГО́ЖЕ ВЪ К҃Ѳ ДН҃Ь=

=ст҃ы́хъ млⷣнцъ четырена́десѧть ты́сѧщь , хрⷭ҇та̀ ра́ди и҆збїе́нныхъ ,
ѿ и҆́рᲂда в̾ виѳлїе́мѣ і҆ꙋде́й стѣмъ . =и҆= прпⷣбнагѡ ѻ҆ц҃а на́шегѡ марке́ла ,
и҆гꙋ́мена неᲂу҆сыпа́емыхъ ѻ҆би́тели . =В=е́черъ , на гдⷭ҇и вᲂзва́хъ , стⷯры .
гла́съ , д҃ . поⷣ . ꙗ҆́=кѡ до́блѧ . ~Сᲂкро́вище сᲂкрᲂве́ннѡ и҆скі́и
без̾зако́нникъ ,꙳ неѕло́бивыѧ закла̀ ѻ҆́трᲂки дне́сь .꙳ и҆ рахи́ль неᲂу҆тѣ́шима
бѧ́ше ,꙳ непра́ведно зрѧ́щи закᲂле́нїе ,꙳ и҆ без̾го́днꙋю сме́рть .꙳ и҆́хже
пла́касѧ бᲂлѧ́щи ᲂу҆тро́бᲂю ,꙳ но си́хъ весели́тсѧ ,꙳ в̾ ло́нѣхъ а҆враа́мᲂвѣхъ
нн҃ѣ ви́дѧщи . ~Цр҃ѧ без̾лѣ́тнагѡ ,꙳ пᲂд̾ лѣ́тᲂмъ бы́вша ,꙳ ца́рь без̾зако́ненъ
взыска̀ ,꙳ и҆ не ѡ҆брѣ́тъ ᲂу҆би́ти є҆гѡ̀ ,꙳ младе́нцевъ пᲂжа́тъ
не и҆скꙋсᲂѕло́бныхъ мно́жество .꙳ и҆́хже сᲂдѣ́ла мч҃нки ,꙳ ꙗ҆́кᲂже
ненадѣ́ѧшесѧ ,꙳ и҆ гра́жданы вы́шнѧгѡ црⷭ҇твїѧ .꙳ тᲂгѡ̀ во́ вѣки безꙋ́мїе
ѡ҆блича́юща . =Ѿ= дв҃ы ро́ждьшꙋсѧ тебѣ̀ ,꙳ превѣ́чныи гдⷭ҇и ,꙳ и҆ за бл҃гᲂсть
млⷣньствᲂвавшꙋ ,꙳ ли́къ млⷣнцъ приво́дитсѧ ꙳ мꙋ́ченическᲂю кро́вїю .꙳ немꙋ́тнꙋ
дш҃ꙋ прᲂсвѣ́щь пра́веднѡ .꙳ и҆́хже всели́лъ є҆сѝ во ѻ҆би́телѣхъ при́снѡ
живо́тныхъ ,꙳ и҆́рᲂдᲂвꙋ ѡ҆блича́юще ѕло́бꙋ ,꙳ и҆ сꙋро́вᲂе без̾зако́нїе .

=стихѣ́ры , прпⷣбнᲂмꙋ . гла́съ , и҆ пᲂдо́бен̾ , то́йже . В=ᲂз̾держа́нїѧ
ѻ҆́бразъ .꙳ пᲂказа́сѧ и҆́нᲂкꙋющимъ , бг҃ᲂно́се марке́ле ꙳ вᲂз̾держа́нїемъ .
сто́лпъ ѻ҆́гненыи ,꙳ взима́ѧсѧ дх҃ᲂмъ премꙋ́дре ѿ землѝ на нб҃са̀ .꙳ и҆
чистᲂтѣ̀ сᲂбесѣ́дникъ .꙳ без̾мо́лвїю же и҆́стинныи вᲂи́стинꙋ храни́тель .꙳ и҆
мꙋ́жества сто́лпъ ѡ҆дш҃евле́нъ .꙳ пра́вило же к̾ дᲂбрᲂдѣ́тели и҆звѣ́стнѣйшее .
~Стра́сти вᲂз̾держа́нїемъ ,꙳ ᲂу҆вѧди́лъ є҆сѝ прпⷣбне ,꙳ бдѣ́нїемъ крѣ́пкимъ
и҆ пᲂꙋче́нїемъ писа́нїи .꙳ и҆ мл҃твᲂю при́снᲂю ,꙳ и҆ сле́зными тᲂче́нїи ,꙳
тѣ́мже вᲂи́стинꙋ ꙗ҆ви́сѧ ,꙳ влⷣцѣ дᲂсто́йно жили́ще .꙳ и҆ и҆сцѣле́нїѧ вѣ́рᲂю
пристꙋпа́ющимъ ты̀ пᲂдае́ши ,꙳ без̾сме́ртнагѡ спᲂдо́бльсѧ наслажде́нїѧ .
~Наслажда́ѧсѧ ꙗ҆снѣ́йше ,꙳ дᲂбро́ты влⷣки свᲂегѡ̀ .꙳ зерца́лᲂмъ разрѣ́шшимсѧ .꙳
пребл҃же́нне плᲂтьски́мъ ,꙳ и҆ ꙗ҆вле́нїемъ сꙋ́ще здѣ̀ .꙳ мᲂлѝ ѡ҆ чи́стѣ
хва́лѧщихъ ,꙳ па́мѧть твᲂю̀ всесщ҃е́ннꙋю .꙳ и҆ ѱалмы́ же и҆ пѣ́сньми
пᲂчита́ющихъ ,꙳ ꙗ҆́кѡ да ᲂу҆лꙋчи́мъ млⷭ҇ть в̾ де́нь сꙋ́дныи . =сла́ва . гла́съ ,
и҃ . І҆=с҃ꙋ ро́ждьшꙋсѧ въ виѳлїе́мѣ і҆ꙋде́йстѣмъ , і҆ꙋде́йскаѧ держа́ва
ᲂу҆праздни́сѧ . да и҆гра́ютъ младе́нцы по хрⷭ҇тѣ̀ закᲂле́ннїи . і҆ꙋде́ѧ
да рыда́етъ , гла́съ бо слы́шанъ бы́сть въ ра́мѣ . рахи́ль пла́чꙋщи рыда́етъ
ча́дъ свᲂи́хъ , ꙗ҆́кᲂже пи́шетсѧ младе́нцы бо и҆́рᲂдъ ᲂу҆би́въ без̾зако́нныи
и҆спᲂлнѧ́ше писа́нїе , і҆ꙋде́ю насыща́ѧ непᲂви́нныѧ кро́ве . и҆ землѧ̀ ᲂу҆́бѡ
ѡ҆брᲂща́шесѧ младе́нецъ кро́вьцы . ѿ ꙗ҆зы́къ же цр҃кви та́йнѡ ѡ҆чища́етсѧ , и҆
въ красᲂтꙋ̀ ѡ҆блачи́тсѧ . прїи́де и҆́стина , бг҃ъ ꙗ҆ви́сѧ сꙋ́щимъ в̾ сѣ́ни
сѣдѧ́щимъ , ѿ дв҃ы рᲂжде́исѧ на спасе́нїе на́ше . =и҆ ны́нѣ . гла́съ ,
то́йже . П=ресла́внѡ та́инство ᲂу҆стрᲂѧ́етсѧ дне́сь , ѡ҆бнᲂвлѧ́етсѧ
є҆стество̀ , и҆ бг҃ъ чл҃къ быва́етъ . є҆́же бо бѣ̀ пребы́сть , и҆ є҆́же небѣ̀
прїѧ́тъ . ни смѣше́нїѧ претерпѣ́въ ни раз̾дѣле́нїѧ .

Н=а стихо́внѣ , стихѣ́ры . гла́съ , а҃ . поⷣ . н=бⷭ҇нымъ чино́мъ . ~Ра́дꙋетсѧ
тва́рь тᲂржествꙋ́ющи ,꙳ ꙗ҆́кѡ хрⷭ҇то́съ рᲂди́сѧ ѿ дв҃ы мр҃і́и пло́тїю ,꙳
ꙗ҆́кᲂже вᲂсхᲂтѣ̀ .꙳ прїиди́те вѣ́рнїи пра́зднꙋемъ дне́сь ,꙳ с̾ па́стыри и҆
вᲂлхвы̀ ,꙳ а҆́нг҃льски в̾ вы́шнихъ сла́ва зᲂвꙋ́ще .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . И҆́=же
в̾ верте́пѣ рᲂди́тисѧ вᲂсхᲂтѣ̀ ѿ дв҃ы сло́ве ,꙳ и҆ в̾ ꙗ҆́слѣхъ пᲂлᲂжи́тисѧ
пло́тїю ,꙳ ꙗ҆́кᲂже вᲂсхᲂтѣ̀ ,꙳ спасѝ на́съ и҆́же вѣ́рᲂю пра́зднꙋющихъ ,꙳ є҆́же
ѿ дв҃ы твᲂѐ ржⷭ҇тво̀ ,꙳ і҆с҃е цр҃ю все́й тва́ри .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . П=рїиди́те припаде́мъ всѝ ржⷭ҇твꙋ̀ хрⷭ҇то́вꙋ ,꙳ в̾ виѳлїе́мѣ
гра́дѣ .꙳ и҆ принесе́мъ да́ры , зла́то и҆ лива́нъ и҆ сми́рнꙋ .꙳ вᲂпїю́ще
є҆мꙋ̀ , рᲂжде́исѧ ѿ дв҃ы мт҃ре ,꙳ и҆зба́ви ѿ бѣ́дъ , и҆ всѧ́кагѡ вра́жїѧ
ча́ѧнїѧ ,꙳дш҃а на́ша .

=сла́ва . гла́съ , и҃ . И҆́=рᲂдъ без̾зако́нныи зрѧ̀ ѕвѣздꙋ̀ по все́й тва́ри
свѣтлѣ́йшꙋ , смꙋща́шесѧ . и҆ млеко́мъ питѣ́емыѧ младе́нцы ѿ рꙋкꙋ̀ мт҃рьню
ѿє́млѧ , закала́ше . є҆лисаве́ть же взе́мши і҆ѡа́нна ка́меню мᲂлѧ́шесѧ ,
прїимѝ мт҃рь с̾ ча́дᲂмъ ; гᲂра̀ прїѧ́тъ прⷣтчꙋ . ꙗ҆́сли хранѧ́хꙋ сᲂкро́вище ,
є҆́же ѕвѣзда̀ вᲂз̾вѣстѝ . вᲂлсвѝ пᲂкланѧ́хꙋсѧ , гдⷭ҇и сла́ва тебѣ̀ . =и҆
ны́нѣ . гла́съ , то́йже . Г=дⷭ҇и в̾ виѳлїе́мъ прише́лъ є҆сѝ , в̾ верте́пѣ
ѡ҆бита́лъ є҆сѝ . и҆́же нб҃о прⷭ҇то́лъ и҆мы́и , въ ꙗ҆́слѣхъ вᲂз̾ле́глъ є҆сѝ .
и҆́же во́инствы ѡ҆крꙋжа́емь а҆́нг҃льскими , к̾ па́стыремъ сᲂше́лъ є҆сѝ ,
да спасе́ши ꙗ҆́кѡ милᲂсе́рдъ ро́дъ на́шъ , сла́ва тебѣ̀ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
ст҃ы́мъ . гла́съ , а҃ . С=трⷭ҇тьмѝ ст҃ы́хъ ꙗ҆́же по тебѣ̀ прїѧ́ша , ᲂу҆мᲂле́нъ
бꙋ́ди гдⷭ҇и . и҆ всѧ̀ на́ша стра́сти и҆ бᲂлѣ́зни и҆сцѣлѝ , чл҃кᲂлю́бче мо́лимъ
тѧ̀ . =сла́ва , прпⷣбнᲂмꙋ . гла́съ , и҃ . Ѻ҆= тебѣ̀ ѻ҆́ч҃е марке́ле и҆звѣ́стенъ
бы́сть спасе́нїѧ ѻ҆́бразъ . прїи́мъ бо крⷭ҇тъ , пᲂслѣ́дᲂвалъ є҆сѝ хрⷭ҇тꙋ̀ .
твᲂрѧ́ же и҆ ᲂу҆ча́ше є҆́же презрѣ́ти пло́ть , прехо́дитъ бо , прилѣжа́ти же
ѡ҆ дш҃и ве́щи без̾сме́ртнѣй . тѣ́мже и҆ со а҆́нг҃лы ра́дꙋетсѧ прпⷣбне дх҃ъ
тво́й . =и҆ ны́нѣ , пра́здникꙋ . гла́съ , д҃ . Р=жⷭ҇тво̀ твᲂѐ хрⷭ҇тѐ бж҃е
на́шъ , вᲂсїѧ̀ ми́рᲂви свѣ́тъ разꙋ́мныи . в̾ не́мъ бо и҆́же ѕвѣзда́мъ
слꙋжа́щїи , ѕвѣздо́ю пᲂꙋча́хꙋсѧ . тебѣ̀ кла́нѧтисѧ сл҃нцꙋ пра́веднᲂмꙋ . и҆
тебѣ̀ вѣ́дѣти свы́ше вᲂсто́къ , гдⷭ҇и сла́ва тебѣ̀ .

Н=а ᲂу҆́трени , на бг҃ъ гдⷭ҇ь , трᲂпа́рь пра́здникꙋ , аⷤ . ст҃ы́мъ . сла́ва ,
прпⷣбнᲂмꙋ . и҆ ны́нѣ , пра́здникꙋ . =П=о а҃ , стихᲂло́гїи , сѣда́ленъ .
гла́съ , є҃ . Ѕ=вѣзды̀ сїѧ́нїемъ ѡ҆зари́вшесѧ , ѿ перси́ды вᲂлсвѝ
прїидо́ша , в̾ верте́пъ виѳлїе́мскїи . да́ры и҆зрѧ́дны рᲂжде́ннᲂмꙋ цр҃ю
ѿ дв҃ы мт҃ре , прине́сше бл҃гᲂда́рнѡ , и҆́же ѿ ꙗ҆зы́къ наставлѧ́еми
в̾ пᲂклᲂне́нїе тᲂмꙋ̀ . =сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , и҃ . П=а́стырьскагѡ со́плѧ
ᲂу҆ставлѧ́ѧ пѣ́снь во́инство а҆́нг҃льскᲂе вᲂз̾глаша́ше гл҃ѧ , хвалꙋ̀ вᲂспо́йте
бжⷭ҇твенꙋю , и҆́же ѻ҆вца́ми владꙋ́щїи . вᲂзᲂпі́йте пᲂю́ще , ꙗ҆́кѡ рᲂди́сѧ
хрⷭ҇то́съ гдⷭ҇ь бл҃гᲂвᲂли́выи спастѝ , ꙗ҆́кѡ бг҃ъ ро́дъ чл҃ческїи . =сла́ва ,
и҆ ны́нѣ . П=ресла́вно вѣ́рнїи та́инство сїѐ , бг҃ъ ѿ дв҃ы рᲂди́сѧ ꙗ҆́кᲂже
вѣ́сть . чи́ни а҆́нг҃льстїи ᲂу҆ди́вльшесѧ с̾хᲂжде́нїю є҆гѡ̀ , зᲂвꙋ́тъ
вᲂспѣва́юще , ꙗ҆́кѡ рᲂди́сѧ хрⷭ҇то́съ гдⷭ҇ь бл҃го и҆зво́ливыи спастѝ , ꙗ҆́кѡ
бг҃ъ ро́дъ чл҃ческїи .

К=ано́нъ , пра́здникꙋ , на́ ѕ҃ , пе́рвыи . и҆ ст҃ы́мъ , два̀ . кано́нъ ,
ст҃ы́мъ млⷣнцемъ , на д҃ . гла́съ , д҃ . пѣ́снь , а҃ . і҆рмо́съ . П=редѣли́въ
пꙋчи́нꙋ мᲂрскꙋ́ю ꙗ҆́кѡ бг҃ъ , и҆ фараѡ́на пᲂгрꙋ́жь в̾ не́й . прᲂве́дъ мѡѷсе́ѧ
немо́креннѡ в̾ пꙋсты́ню . и҆ ѡ҆дᲂжди́въ ма́ннꙋ на пи́щꙋ лю́демъ і҆зра́илевымъ ,
ꙗ҆́кѡ си́ленъ .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Ѕвѣзда̀ вᲂсїѧ̀
в̾ виѳлїе́мѣ , и҆ є҆де́ма ѿ мра́чныѧ раз̾рѣшѝ клѧ́твы . и҆ спасе́нїѧ де́нь
да́рꙋетсѧ рᲂдᲂнача́льникѡмъ , ѿ дв҃ческа ѻ҆́блака прᲂсїѧ́выи і҆с҃ъ , сꙋ́щимъ
во тмѣ̀ прᲂсвѣще́нїе . ~Черто́гъ дне́сь младе́нецъ ѿве́рзесѧ вѣ́рнымъ
по хрⷭ҇тѣ̀ и҆ за хрⷭ҇та̀ , враго́мъ ѡ҆блича́ѧ нача́ла и҆ вла́сти . и҆ и҆́рᲂдᲂвъ
ѡ҆блича́ѧ мꙋ́жески младᲂꙋ́мныи гнѣ́въ смы́сленѡ . =боⷢ҇ . Б=жⷭ҇твенѡ
ᲂу҆тверже́нїе , и҆ стѣна̀ нерꙋши́ма чи́стаѧ , и҆ мы́сленыи мо́стъ при́снѡ , и҆
неѡ҆бᲂри́мъ сто́лпъ , и҆ ѡ҆снᲂва́нїе и҆ пᲂкро́въ , є҆го́же ра́ди спаса́емсѧ
всѝ ѿ бѣ́дъ , ты̀ є҆сѝ вᲂи́стинꙋ .

=дрꙋгі́и , кано́нъ прпⷣбнᲂмꙋ . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ
по́ сꙋхꙋ хᲂди́въ і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ
пᲂтᲂплѧ́ема , бг҃ꙋ пᲂбѣ́днꙋю пѣ́снь пᲂе́мъ вᲂпїѧ́ше .

=запѣ́въ : П=рпⷣбне ѻ҆́ч҃е марке́ле , мᲂлѝ бг҃а ѡ҆ на́съ . ~Ѡ҆бнᲂвлѧ́етсѧ
тва́рь , и҆ землены́хъ є҆стество̀ но́во твᲂри́тсѧ . пло́тїю твᲂрца̀ всѣ́хъ
па́че ᲂу҆ма̀ , хрⷭ҇та̀ ражда́ема ѿ чⷭ҇тыѧ и҆ прест҃ы́ѧ мт҃ре . ~Ра́зꙋмъ прїе́мъ
ѻ҆́ч҃е ѿ́ бг҃а и҆́стиненъ , и҆ непреста́ннѡ в̾зыска́въ є҆гѡ̀ житїе́мъ марке́ле
чи́стымъ . и҆ бжⷭ҇твеными дᲂбрᲂдѣ́тельми ᲂу҆гᲂди́лъ є҆сѝ . =боⷢ҇ . Ѻ҆=те́ческаѧ
клѧ́тва и҆́же во є҆де́мѣ и҆збавле́нїе прїѧ́тъ , в̾ не́й и҆зба́вителю
ро́ждьшꙋсѧ чⷭ҇таѧ и҆з̾ тебѐ . и҆ ѡ҆бно́вльшꙋ є҆ѧ̀ и҆ ѡ҆сщ҃ьшꙋ .

=пѣ́снь , г҃ . і҆рмо́съ . О=у҆твержа́ѧ и҆ гро́мъ и҆ зи́ждаи дх҃ъ , ᲂу҆твердѝ
менѐ гдⷭ҇и , да тѧ̀ пᲂю̀ цѣлᲂмꙋ́дренно и҆ твᲂрю̀ во́лю твᲂю̀ , ꙗ҆́кѡ нѣ́сть
ст҃а ꙗ҆́кᲂже ты̀ бж҃е на́шъ . ~Дв҃ческими две́рьми прᲂше́дъ сᲂдѣ́тель и҆ бг҃ъ
на́шъ , плᲂтьскі́и до́мъ себѣ̀ сᲂзда̀ неи҆з̾гл҃аннѡ . и҆ младе́нецъ бы́сть , и҆
въ ꙗ҆́слѣхъ пᲂлᲂжи́сѧ . ~Све́рстницы дѣ́ти страда́льцы хрⷭ҇то́ва вᲂплᲂще́нїѧ ,
и҆́рᲂдᲂво неразꙋ́мнᲂе ѡ҆слѣпи́ша бѣше́нїе . и҆ ѻ҆́чи всесвѣ́тлїи цр҃е́ви
ꙗ҆ви́стесѧ . =боⷢ҇ . и҆з̾ =тебѐ без̾ ѻ҆ц҃а ꙗ҆ви́сѧ , и҆́же без̾ мт҃ре , и҆
пре́жде вѣ́къ гдⷭ҇ь . и҆ зи́ждетсѧ па́че є҆стества̀ , и҆ назда́нїе да́рꙋетъ
сꙋ́щимъ ѿ а҆да́ма и҆ ѡ҆бнᲂвле́нїе , дв҃о не и҆скꙋсᲂбра́чнаѧ .

=и҆́нъ , і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й , вᲂз̾несы́и
ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени и҆спᲂвѣ́данїѧ тѝ .
~Ѻ҆́блацы ка́плите на́ землю , сла́дᲂсть весе́лїѧ , и҆з̾ ѻ҆́блака бо свѣ́тла
вᲂсїѧ̀ хрⷭ҇то́съ в̾ верте́пѣ пло́тїю , па́че всѧ́кїѧ мы́сли ражда́емь .
~Тве́рдᲂстїю дш҃и , на врагѝ мы́сленыѧ вᲂѡ҆рꙋ́жьсѧ бг҃ᲂно́се , пᲂсѣ́клъ є҆сѝ
тѣ́хъ ѡ҆пᲂлче́нїѧ держа́внѡ , и҆ по пᲂбѣ́дѣ ѡ҆дѣ́ѧсѧ вѣнце́мъ . =боⷢ҇ . Ѿ=
пречⷭ҇тыхъ тѝ чⷭ҇таѧ и҆ чⷭ҇тны́хъ крᲂве́й , вᲂпло́щьсѧ неи҆зрече́ннѡ сло́во
бж҃їе , пᲂказа̀ ꙗ҆́кѡ бг҃ъ тва́ремъ тѧ̀ влⷣчцꙋ .

=кᲂнда́къ , пра́здникꙋ , и҆ и҆́кᲂсъ .=

=сѣда́ленъ , млⷣнцемъ . гла́съ , є҃ . П=ᲂрꙋ́ганъ бы́въ и҆́рᲂдъ ѿ вᲂлхво́въ ,
в̾ виѳлїе́мѣ твᲂрѧ́ше дѣтᲂꙋбїе́нїе , непᲂми́лᲂвавъ мт҃рьскаѧ рыда́нїѧ . но
ꙗ҆́кѡ чл҃кᲂлю́бецъ хрⷭ҇то́съ , и҆́же ѿ дв҃ы вᲂпло́щьсѧ , и҆ всѧ̀ ᲂу҆стро́ивъ ,
ѡ҆сꙋжде́нїѧ сегѡ̀ и҆зба́ви , и҆ спасѝ дш҃а на́ша . =и҆́нъ , сѣда́ленъ ,
прпⷣбнᲂмꙋ . гла́съ , д҃ . Ч=истᲂты̀ ᲂу҆́гльми ѡ҆чи́стивъ дш҃ꙋ , тѣ́ло ѡ҆бꙋзда́лъ
є҆сѝ къ нетлѣ́ннѣй крѣ́пᲂсти , всехва́льне марке́ле . тѣ́мже и҆ пᲂказа́сѧ
сᲂсꙋ́дъ бжⷭ҇твеныи недꙋ́ги ѿгᲂнѧ̀ , и҆ прᲂсвѣща́ѧ и҆́же вѣ́рᲂю при́снѡ
прихᲂдѧ́щїѧ к̾ тебѣ̀ , и҆ вᲂсхвалѧ́ющїѧ тѧ̀ . =сла́ва , и҆ нн҃ѣ . Б=жⷭ҇твенѣ
весели́тсѧ тва́рь дне́сь , хрⷭ҇то́съ бо гдⷭ҇ь сн҃ъ бж҃їи ѿ дв҃ы ражда́етсѧ
чи́стыѧ , ве́сь чл҃ческїи ро́дъ ѡ҆ без̾сме́ртствꙋѧ , разрѣша́ѧ же клѧ́твꙋ
пе́рвꙋю , мт҃ре є҆́ввы . тᲂгѡ̀ мо́лимъ спастѝ дш҃а на́ша .

=пѣ́снь , д҃ . і҆рмо́съ . О=у҆слы́шахъ бж҃е слꙋ́хъ тво́й , и҆ ᲂу҆бᲂѧ́хсѧ .
разꙋмѣ́хъ дѣ́ла твᲂѧ̀ , и҆ диви́хсѧ гдⷭ҇и , ꙗ҆́кѡ твᲂеѧ̀ хвалы̀ и҆спо́лнисѧ
землѧ̀ . ~Ѻ҆дѣва́ѧи нб҃о , и҆ нбⷭ҇ныѧ и҆ землены́ѧ , ржⷭ҇тво́мъ хᲂда́таивши
па́че ᲂу҆ма̀ , и҆ и҆з̾мѣнѝ . и҆ вражды̀ средᲂгра́дїе разᲂрѝ . ~Младе́нецъ
мно́жество мꙋ́ченически , по́ бѕ҃ѣ всѣ́хъ пᲂстрада́вше , по́чести страда́нїѧ
ѿ негѡ̀ прїе́млютъ . и҆́хже ра́ди и҆́рᲂдъ ве́сь ᲂу҆стыдѣ́сѧ . =боⷢ҇ .
Б=жⷭ҇твенᲂе сло́во во ᲂу҆тро́бѣ заче́нши , стра́шнымъ сло́вᲂмъ , па́че сло́ва
пᲂрᲂдила̀ є҆сѝ пло́тїю всенепᲂро́чнаѧ . тѣ́мже тѧ̀ бцⷣꙋ сла́вимъ .

=и҆́нъ , і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , честна́ѧ цр҃кви
бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~Ви́дѣвше гдⷭ҇и є҆́же въ верте́пѣ твᲂѐ сни́тїе , чи́нᲂве мы́сленїи стра́хᲂмъ
ᲂу҆диви́шасѧ . и҆ вᲂспѣ́ша хрⷭ҇тѐ без̾мѣ́рнꙋю твᲂю̀ млⷭ҇ть . ~Бᲂлѣ́зни прпⷣбне
и҆ по́тᲂве твᲂѝ с̾ кро́вными стрꙋѧ́ми младе́нецъ смѣ́шени марке́ле ,
ро́ждьшемꙋсѧ пло́тїю да́рᲂве че́стны принесо́шасѧ . =боⷢ҇ . К=раснꙋ́ тѧ
дᲂбро́тꙋ преѡ҆блиста́ющꙋ , сн҃а твᲂегѡ̀ заре́ю , ꙗ҆зы́честїи дарᲂно́сцы чⷭ҇таѧ
ви́дѣвше видѣ́нїе но́во и҆ пресла́внѡ , вᲂспѣ́ша .

=пѣ́снь , є҃ . і҆рмо́съ . В=ᲂз̾сїѧ́й ми гдⷭ҇и свѣ́тъ пᲂвелѣ́нїи твᲂи́хъ ,
ꙗ҆́кѡ к̾ тебѣ̀ хрⷭ҇тѐ дх҃ъ мо́й ᲂу҆́треннюѧ пᲂе́тъ . ты́ бо є҆сѝ бг҃ъ мо́й ,
и҆ к̾ тебѣ̀ прибѣго́хъ цр҃ю ми́рныи . ~Чꙋ́вственᲂе ᲂу҆́бѡ со́лнце ѻ҆́блаки
пᲂкрыва́етсѧ . мы́сленᲂе же и҆ всѐ невеще́ственᲂе , без̾мѣ́рнымъ
бл҃гᲂꙋтро́бїемъ в̾ пло́ть ѡ҆дѣ́ѧвсѧ , в̾ верте́пѣ дне́сь пелена́ми пᲂвива́етсѧ
на́съ ра́ди . ~Сквернᲂꙋбі́йства крᲂвьмѝ , и҆́рᲂдъ ѡ҆сквернева́етсѧ . и҆́бо
влⷣкꙋ всѣ́хъ бг҃а и҆ цр҃ѧ ᲂу҆би́ти ѡ҆кꙋша́ѧсѧ . на ѻ҆́трᲂки бѣ́ситсѧ , и҆
шата́етсѧ лю́тѣ . =боⷢ҇ . З=аре́ю мᲂли́твы твᲂеѧ̀ бг҃ᲂрᲂди́тельнице чи́стаѧ ,
ѡ҆слѣпле́нїе срⷣца мᲂегѡ̀ ѡ҆зарѝ . ꙗ҆́кѡ є҆ди́на свѣти́льника гдⷭ҇а , и҆
сла́вы сл҃нце вᲂсїѧ́вши хрⷭ҇та̀ .

=и҆́нъ , і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ дш҃а
любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ бг҃а ,
ѿ́ мрака грѣхо́внагѡ и҆зима́юща . ~Прелива́етсѧ ча́ша милᲂсе́рдїѧ твᲂегѡ̀
хрⷭ҇тѐ , во твᲂре́нїѧ всѧ̀ . и҆ незави́стнѡ сїѧ̀ ми́лᲂсти и҆спо́лни ,
пло́тїю ꙗ҆́вльшꙋсѧ и҆ ро́ждьшꙋтисѧ . ~Ве́щнагѡ препᲂдо́бне дꙋшѝ пᲂмраче́нїѧ ,
и҆ всѧ́кїѧ землены́ѧ тлѣ́нныѧ красᲂты̀ , бᲂлѣ́зньми ѡ҆чи́стилъ є҆сѝ
по́стными , ра́вно а҆́нг҃ленъ ꙗ҆ви́сѧ в̾ ми́рѣ марке́ле . =боⷢ҇ . С=трꙋѝ
и҆стᲂчѝ мы́сленыѧ без̾сме́ртїѧ , и҆з̾ тебѐ пло́тїю рᲂжде́исѧ в̾ верте́пѣ
чи́стаѧ . и҆ челᲂвѣ́ческᲂе є҆стество̀ напᲂѝ , нетлѣ́нїемъ ѡ҆бᲂга́щь сїѐ
ꙗ҆́кѡ милᲂсе́рдъ .

=пѣ́снь , ѕ҃ . і҆рмо́съ . Б=ꙋ́рѧ мѧ мно́гихъ сᲂгрѣше́нїи мᲂи́хъ пᲂтᲂплѧ́етъ ,
и҆ и҆з̾немᲂга́етъ дꙋ́хъ мо́й . но ты̀ гдⷭ҇и , ꙗ҆́кѡ ми́лᲂстивъ сше́дъ ,
вᲂз̾ведѝ живо́тъ мо́й . ~Бжⷭ҇твенагѡ вᲂплᲂще́нїѧ сло́вꙋ сᲂверша́етсѧ дне́сь
та́инство бцⷣе . тᲂбо́ю бо ꙗ҆ви́сѧ пло́тїю бг҃ъ превѣ́чныи , да ѡ҆бᲂжи́тъ
вᲂчелᲂвѣ́ченїе . ~Рахи́ль ᲂу҆́бѡ ча́дъ пла́чьшисѧ , дре́вле прᲂвᲂз̾вѣстѝ и҆́же
по хрⷭ҇тѣ̀ младе́нецъ , прїе́мша без̾го́днᲂе закᲂле́нїе . тѣ́мже и҆ ѿрица́шесѧ
ᲂу҆тѣ́шитисѧ нехᲂтѧ́щи . =боⷢ҇ . Б=жⷭ҇твенᲂе ржⷭ҇тво́ ти прест҃а́ѧ , прᲂзѧ́бшꙋю
пресѣчѐ в̾ раѝ клѧ́твꙋ . и҆ стезю̀ дре́ва живо́тнагѡ чл҃кѡмъ ѿве́рзе ,
бл҃гᲂслᲂве́нїе и҆стᲂчѝ .

=и҆́нъ , і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Ми́ры бл҃гᲂꙋха́нны и҆з̾да́стъ землѧ̀ въ себѣ̀ па́че
смы́сла , не и҆стᲂщи́магѡ ми́ра ѿ чⷭ҇тыѧ , пло́тїю и҆сто́чьшагѡ . и҆ чл҃ки
бл҃гᲂво́нїѧ бжⷭ҇твенагѡ и҆спо́лнившаго . ~Житїѧ̀ вре́меннᲂе и҆ не ᲂу҆ста́внᲂе
мꙋ́дрѣ ᲂу҆смᲂтри́въ марке́ле , къ при́снѡ стᲂѧ́щимъ дш҃е́внᲂе вᲂз̾вы́силъ є҆сѝ
жела́нїе . є҆́же пᲂлꙋчи́лъ є҆сѝ бᲂлѣ́знемъ вᲂз̾да́нїѧ . =боⷢ҇ . Р=ажда́етсѧ
без̾лѣ́тныи , бг҃ъ сло́во и҆з̾ тебѐ пречⷭ҇таѧ , да жи́знь без̾лѣ́тнꙋю чл҃кѡмъ ,
и҆ наслажде́нїе вѣ́чнᲂе , и҆ сла́вꙋ пᲂда́стъ нетлѣ́ннꙋю .

=кᲂнда́къ . гла́съ , ѕ҃ . В=ъ виѳлїе́мѣ ро́ждьшꙋсѧ цр҃ю , вᲂлсвѝ ѿ пе́рсъ
с̾ да́ры прихо́дѧтъ , ѕвѣздо́ю с̾вы́ше наставлѧ́еми . но и҆́рᲂдъ смꙋща́етсѧ , и҆
пᲂжина́етъ младе́нцы ꙗ҆́кᲂже пшени́цꙋ . рыда́ѧ себѐ , ꙗ҆́кѡ держа́ва є҆гѡ̀
разᲂри́тсѧ в̾ско́рѣ . =и҆́кᲂсъ . В=ы́шнимъ и҆ ни́жнимъ веселѧ́щимсѧ , что̀
є҆́сть в̾ ра́мѣ , ꙗ҆́кѡ слы́шано бы́сть рыда́нїе , та́мѡ без̾мѣ́рнѡ . і҆а́кѡвъ
ра́дꙋетсѧ , и҆ рахи́ль что̀ рыда́етъ . і҆ѡ́сифъ пᲂзна́нъ бы́сть , и҆ рахи́ль
что̀ сте́нетъ . венїами́нъ вᲂз̾вы́сисѧ , что̀ пла́четъ рахи́ль . прїидѣ́те
ᲂу҆́бѡ ви́димъ рыда́нїе и҆ пла́чь , не пе́рвыхъ бо пла́четсѧ дѣте́й
ни про́даныхъ , и҆ па́ки ѡ҆брѣ́теныхъ . но ꙗ҆́же ны́нѣ закла̀ и҆́рᲂдъ сꙋ́рᲂвыи ,
лѣ́то бо и҆спыта̀ ѕвѣзды̀ вᲂсїѧ́вшїѧ . и҆ пᲂсла̀ в̾ вифлїе́мъ ѡ҆бесча́дити
рахи́ль , за младе́нца мр҃і́ина . но ѻ҆на̀ в̾ ра́дᲂсти ѡ҆брѣ́те па́ки сїѧ̀ .
и҆́рᲂдъ же рыда́етъ , ꙗ҆́кѡ держа́ва є҆гѡ̀ разᲂри́тсѧ в̾ско́рѣ .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Весели́тсѧ дне́сь виѳлїе́мъ с̾ на́ми ,
тѧ́ бо нев̾мѣсти́маго в̾ верте́пѣ прїе́млетъ . бл҃гᲂслᲂве́нъ є҆сѝ вᲂпїѧ̀ ,
бж҃е ѻ҆ц҃ъ на́шихъ . ~Не ѕло́бива же́ртва и҆ нескве́рненаѧ по тебѣ̀
пред̾закала́етсѧ , бж҃їи сло́ве . вᲂпїю́щи , бл҃гᲂслᲂве́нъ бг҃ъ ѻ҆ц҃ъ
на́шихъ . =боⷢ҇ . Р=а́дꙋисѧ небꙋ́рнᲂе пᲂкаѧ́нїю приста́нище . в̾ не́же
прибѣга́юще бцⷣе зᲂве́мъ , бл҃гᲂслᲂве́на є҆сѝ є҆ди́на ро́ждьши бг҃а ѻ҆ц҃ъ
на́шихъ .

=и҆́нъ , і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ , прпⷣбнымъ
дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀ вᲂпи́ти ,
бл҃гᲂслᲂве́нъ бг҃ъ ѻ҆ц҃ъ на́шихъ . ~Пᲂд̾ви́гшꙋюсѧ без̾бо́жїемъ всю̀ тва́рь ,
и҆́же в̾ верте́пѣ рᲂжде́исѧ , ᲂу҆твердѝ разꙋмѣ́нїемъ па́ки є҆гѡ̀ .
непреста́ннѡ зᲂвꙋ́щꙋ є҆мꙋ̀ , бл҃гᲂслᲂве́нъ бг҃ъ ѻ҆ц҃ъ на́шихъ . ~Ѻ҆гне́мъ ᲂу҆́бѡ
вᲂз̾держа́нїѧ , пᲂпали́лъ є҆сѝ марке́ле пло́тьскїѧ сла́сти ,
без̾стра́стїѧ же рᲂсо́ю напᲂи́лъ є҆сѝ дш҃ꙋ . вᲂпїѧ̀ хрⷭ҇то́ви свѣ́тлѡ ,
бл҃гᲂслᲂве́нъ бг҃ъ ѻ҆ц҃ъ на́шихъ . =боⷢ҇ . В=и́дѣ всѧ̀ тва́рь бг҃ᲂневѣ́сто
бжⷭ҇твенаѧ вели́чїѧ твᲂѧ̀ , пло́тїю и҆з̾ тебѐ влⷣцѣ всѣ́хъ и҆ бг҃ꙋ ро́ждьшꙋсѧ
во́ градѣ виѳлїе́мстѣ . и҆ с̾ па́стыри и҆ вᲂлхвы̀ тѧ̀ вᲂспѣ́тъ .

=пѣ́снь , и҃ . і҆рмо́съ . В=сѧ́ческаѧ влⷣко премꙋ́дрᲂстїю сᲂста́вивъ ,
зе́млю же па́ки ᲂу҆твердѝ ꙗ҆́кᲂже вѣ́си дно̀ . хᲂжде́нїе пᲂста́ви на вᲂда́хъ
без̾мѣ́рныхъ , тѣ́мъ всѝ вᲂпїе́мъ вᲂспѣва́юще , бл҃гᲂслᲂви́те дѣ́ла гдⷭ҇нѧ
непреста́ннѡ гдⷭ҇а . ~А҆́нг҃ли сла́вѧтъ вла́сть ро́ждьшагᲂсѧ , па́стырїе
чꙋдѧ́тсѧ , и҆ вᲂлсвѝ пᲂкланѧ́ютсѧ , нб҃са̀ вᲂз̾вѣща́ютъ ѕвѣздо́ю зижди́телѧ .
с̾ ни́ми же всѝ вᲂспѣва́юще пᲂе́мъ , бл҃гᲂслᲂви́те и҆ превᲂзнᲂси́те є҆гѡ̀
во́ вѣки . ~Мно́жество неи҆скꙋсᲂѕло́бныхъ , во́инствꙋетъ влⷣцѣ дне́сь кро́вїю ,
и҆ на и҆́рᲂда тве́рдѡ вᲂѡ҆рꙋжи́сѧ , тебѣ̀ хрⷭ҇тѐ ро́ждьшꙋсѧ . тѣ́мже всѝ
вᲂпїе́мъ вᲂспѣва́юще , бл҃гᲂслᲂви́те и҆ превᲂзнᲂси́те є҆гѡ̀ во́ вѣки . =боⷢ҇ .
Д=в҃ꙋю тѧ̀ чⷭ҇таѧ хра́мъ и҆ две́рь , и҆ ѻ҆́блакъ кꙋпинꙋ̀ неѡ҆пали́мꙋ , и҆ рꙋ́чкꙋ
ма́нны , и҆ же́злъ прᲂзѧ́быи , кᲂвче́гъ и҆ свѣти́льникъ , и҆ скрижа́ли завѣ́та ,
го́рꙋ ст҃ꙋ́ю , и҆з̾ неѧ́же ка́мень ѿсѣче́сѧ , прᲂро́цы бж҃їи прᲂпᲂвѣ́даша .

=и҆́нъ , і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆ пра́веднагѡ
же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко хо́щеши , тѣ́мъ тѧ
превᲂзно́симъ гдⷭ҇а во́ вѣки . ~Свѣтᲂно́сна тва́рь ѻ҆де́ждею ѡ҆дѣва́етсѧ , и҆
пе́рвыи мра́къ ве́сь ѿлᲂжѝ , ѡ҆бнᲂви́телю влⷣцѣ ро́ждьшꙋсѧ на землѝ , є҆го́же
превᲂзно́симъ во́ вѣки . ~Вᲂѡ҆рꙋ́жьсѧ дᲂбрᲂдѣ́тельми прпⷣбне марке́ле ,
ѡ҆пᲂлче́нїѧ бѣсо́мъ пᲂбᲂри́лъ є҆сѝ , и҆ пᲂбѣди́тельнаѧ на́нь пᲂста́вилъ
є҆сѝ , и҆ чꙋде́съ бл҃гᲂда́ть ѿ́ бг҃а прїѧ́лъ є҆сѝ . =боⷢ҇ . И҆́=же и҆з̾ тебѐ
в̾ верте́пѣ рᲂди́выисѧ , вѣ́чныѧ чл҃кѡмъ ѻ҆би́тели ᲂу҆гᲂто́ва , и҆́же свѣ́тлѡ
бцⷣе пᲂю́щимъ тѧ̀ , и҆ превᲂзнᲂсѧ́щимъ несказа́ннᲂе твᲂѐ ржⷭ҇тво̀ .

=пѣ́снь , ѳ҃ . і҆рмо́съ . Ꙗ҆́=кѡ сᲂтвᲂрѝ мнѣ̀ вели́чїе си́льныи , и҆
ст҃о и҆́мѧ є҆гѡ̀ . и҆ ми́лᲂсть є҆гѡ̀ в̾ ро́дъ и҆ ро́дъ на бᲂѧ́щихсѧ є҆гѡ̀ .
~Ве́сь в̾ тебѣ̀ в̾мѣща́етсѧ , и҆́же в̾ нѣ́дрѣхъ сы́и ѻ҆ц҃а . и҆ зи́ждетсѧ
зижди́тель нб҃ꙋ , и҆ и҆стᲂщева́етсѧ менѐ ра́ди . и҆ в̾ пелена́хъ пᲂви́тсѧ ,
раз̾рѣша́етъ сᲂгрѣше́нїемъ плени́цы . ~И҆́же в̾ ра́мѣ слы́шано бы́сть , рахи́ли
го́рькᲂе рыда́нїе и҆ пла́чь , и҆ ᲂу҆вы̀ и҆ сᲂкрꙋше́нїе . сквернᲂꙋбі́йца бо
вра́гъ , на ча́да виѳлїе́мскаѧ , и҆́рᲂдъ пᲂказа́сѧ . =боⷢ҇ . Р=жⷭ҇тво́мъ тѝ
дв҃о ѡ҆бᲂжи́хᲂмсѧ ме́ртвїи , бг҃а бо пита́телѧ всемꙋ̀ , и҆ є҆динᲂсла́вна ѻ҆ц҃ꙋ
и҆ ражда́еши , и҆ млеко́мъ питѣ́еши . ѽ стра́ннᲂмꙋ чꙋдесѝ .

=и҆́нъ , і҆рмо́съ . Б=г҃а чл҃кѡмъ неꙋдо́бь ви́дѣти , на́нь же несмѣ́ютъ чи́ни
а҆́нг҃льстїи зрѣ́ти . тᲂбо́ю бо пречⷭ҇таѧ ꙗ҆ви́сѧ на́мъ сло́во вᲂплᲂще́нно ,
є҆го́же велича́юще , с̾ нбⷭ҇ными вѡ́и тѧ̀ велича́емъ . ~Разꙋ́мна бы́сть хрⷭ҇тѐ
млⷭ҇ть , є҆́же па́че ᲂу҆ма̀ твᲂегѡ̀ чл҃кᲂлю́бїѧ ꙗ҆зы́кѡмъ . пло́тїю бо влⷣко
ѡ҆бнища́лъ є҆сѝ , да прича́стники бᲂга́тствꙋ лꙋ́чшемꙋ гдⷭ҇и сᲂтвᲂри́ши на́съ .
ꙗ҆́кѡ бл҃гъ , и҆ мнᲂгᲂмлⷭ҇тивъ . ~Крⷭ҇тъ на ра́мꙋ взе́мъ бл҃же́нне хрⷭ҇то́въ ,
и҆ сегѡ̀ страсте́мъ пᲂдо́бѧсѧ , распѧ́лсѧ є҆сѝ ми́рᲂви ве́сь , ѻ҆́ч҃е
марке́ле . прича́стникъ бо бы́сть вᲂскрⷭ҇нїю , и҆ сла́вѣ лꙋ́чшей . в̾ не́йже
на́съ пᲂмина́й . =боⷢ҇ . С=н҃ы бж҃їѧ на́съ сᲂдѣ́ла , рᲂжде́исѧ пло́тїю бг҃ъ
и҆з̾ тебѐ пречⷭ҇таѧ . и҆ пе́рвᲂе дадѐ дᲂстᲂѧ́нїе и҆́же тᲂгѡ̀ прїе́мшимъ , и҆
бж҃їю мт҃рь тѧ̀ славᲂсло́вѧщимъ прилѣ́жнѡ , и҆ велича́ющимъ .

=свѣти́ленъ . Р=ыда́етъ ᲂу҆́бѡ рахи́ль без̾ча́дствꙋема дне́сь . а҆ ꙗ҆́же
пре́жде непло́ды сꙋ́щи , ны́нѣ цр҃кви хрⷭ҇то́ва вᲂз̾ра́дᲂвасѧ . ꙗ҆́кѡ
мнᲂгᲂча́дна , ли́ки младе́нецъ тᲂмꙋ̀ принᲂсѧ́щи . =сла́ва , и҆ ны́нѣ ,
пра́здникꙋ . П=ᲂсѣти́лъ ны є҆́сть с̾вы́ше сп҃съ на́шъ , вᲂсто́къ вᲂсто́кᲂмъ . и҆
сꙋ́щїи во тмѣ̀ и҆ сѣ́ни ѡ҆брѣто́хᲂмъ и҆́стинꙋ , и҆́бо ѿ дв҃ы рᲂди́сѧ гдⷭ҇ь .

Н=а хвали́тѣхъ , стихѣ́ры , на д҃ . гла́съ , а҃ . П=речⷭ҇тымъ ти ржⷭ҇тво́мъ
хрⷭ҇тѐ бж҃е . пе́рваѧ же́ртва бы́сть младе́нцы . и҆́рᲂдъ бо ꙗ҆́ти тѧ̀
не ꙗ҆́таго вᲂсхᲂтѣ́въ , неразꙋмѣ̀ мч҃ническїи привᲂдѧ̀ тебѣ̀ ли́къ . тѣ́мже тѧ̀
мо́лимъ вᲂчелᲂвѣ́чьшагᲂсѧ , спастѝ дш҃а на́ша . =двⷤа . гла́съ , в҃ . В=о
ᲂу҆́ши гдⷭ҇а саваѡ́ѳа , вни́де закᲂле́нїе ва́ше младе́нцы чи́стїи . тᲂго́ бо
ра́ди кро́вь прᲂлїѧ́сте . и҆ на ло́нѣхъ а҆враа́мᲂвѣхъ пᲂчива́ете , и҆ и҆́рᲂдᲂвꙋ
во́ вѣки ме́рзскꙋю ѕло́бꙋ ѿри́нꙋсте , си́лᲂю ро́ждьшагᲂсѧ хрⷭ҇та̀ . =гла́съ ,
г҃ . М=е́рзско и҆́рᲂдᲂво дѣтᲂꙋбі́йство , ме́рзскагѡ ᲂу҆бїе́нїѧ є҆го́ва
ра́ди . и҆ чиста̀ дѣте́й же́ртва , ꙗ҆́кѡ сверстна̀ хрⷭ҇то́вѣ на́шегѡ
спасе́нїѧ , но́вагѡ закла́нїѧ , пре́жде жре́на , и҆ пре́жде по́слана ,
непла́чи рахи́ль ча́дъ , пᲂмина́ющи ло́на а҆враа́мᲂва , и҆дѣ́же всѣ́мъ є҆́сть
веселѧ́щимсѧ жили́ще . =сла́ва . гла́съ , є҃ . П=рпⷣбне ѻ҆́ч҃е , не́далъ є҆сѝ
сна̀ свᲂи́ма ѻ҆чи́ма , ни вѣ́ждᲂма свᲂи́ма дрема́нїѧ , до́ндеже дш҃ꙋ и҆ тѣ́ло
ѿ страсте́й свᲂбᲂди́лъ є҆сѝ , и҆ себѐ ᲂу҆гᲂто́валъ є҆сѝ дх҃ꙋ жили́ще .
прише́дъ бо хрⷭ҇то́съ со ѻ҆ц҃е́мъ , ѻ҆би́тель въ тебѣ̀ сᲂтвᲂри́лъ є҆́сть . и҆
є҆динᲂсꙋ́щнѣй трⷪ҇цѣ ᲂу҆го́дникъ бы́въ , великᲂпрᲂпᲂвѣ́дниче марке́ле , мᲂли́сѧ
ѡ҆ дш҃а́хъ на́шихъ . =и҆ ны́нѣ . гла́съ , то́йже . З=рѧ́щи тѧ̀ тва́рь всѧ̀ ,
в̾ виѳлїе́мѣ пло́тїю ражда́ема , сᲂзда́телѧ и҆ зижди́телѧ всѣ́хъ ,
нᲂвᲂтвᲂри́тсѧ па́ки и҆ ѡ҆бнᲂвлѧ́етсѧ . сл҃нце же свѣ́тъ прᲂстрѐ , и҆ землѧ̀
ра́дꙋетсѧ . вᲂлсви́ же ѿ перси́ды цр҃їе , ѕвѣздо́ю ᲂу҆вѣрѧ́еми . па́стырїе
чꙋдѧ́тсѧ ᲂу҆ди́вльшесѧ , и҆ бг҃ꙋ с̾ ро́ждьшею пᲂклᲂнѧ́хꙋсѧ пло́тїю , ѽ чꙋ́до
пита́тель питѣ́етсѧ мт҃рїю всечи́стᲂю , мирска́гѡ ра́ди спасе́нїѧ и҆
ѡ҆бнᲂвле́нїѧ .

Н=а стихо́внѣ , стихѣ́ры . гла́съ , ѕ҃ . поⷣ . а҆́=нг҃льскїѧ пред̾и҆ди́те
си́лы . ~Вᲂспѣ́ша хрⷭ҇та̀ ѿ дв҃ы ро́ждьшасѧ , го́ры и҆ хо́лми и҆ ᲂу҆до́лїѧ , и҆
пᲂлѧ̀ . ѕвѣзда́ же сегѡ̀ вᲂлхво́мъ съ нб҃сѐ пᲂказа̀ , лежа́ща ꙗ҆́кѡ младе́нца
в̾ верте́пѣ , тѣ́лᲂмъ ра́бскимъ ѡ҆дѣ́ѧна , къ немꙋ́же зᲂве́мъ , бл҃гᲂслᲂве́нъ
рᲂжде́исѧ бж҃е на́шъ , сла́ва тебѣ̀ .

=сти́хъ : речѐ гдⷭ҇ь гдⷭ҇ви мᲂемꙋ̀ ,꙳ сѣдѝ ѡ҆деснꙋ́ю менѐ . Ч=то̀ твᲂѧ̀
мно́гаѧ и҆ без̾мѣ́рнаѧ нищета̀ , є҆ѧ́же ра́ди ѡ҆бᲂгати́сѧ а҆да́мъ бжⷭ҇твеными ,
вᲂпїѧ́ше дв҃аѧ , на рꙋкꙋ̀ нᲂсѧ́щи є҆мманꙋ́ила бг҃а и҆ зижди́телѧ , пло́ть
ѿ неѧ̀ прїе́мша . к̾ немꙋ́ же зᲂве́мъ , бл҃гᲂслᲂве́нъ рᲂжде́исѧ бж҃е на́шъ ,
сла́ва тебѣ̀ .

=сти́хъ : и҆́з̾ чрева пре́жде денни́цы рᲂди́хъ тѧ ,꙳ клѧ́тсѧ гдⷭ҇ь и҆
нераска́етсѧ . О=у҆́тро мы́сленᲂе , вᲂсїѧ́ла є҆сѝ дв҃о сл҃нца хрⷭ҇та̀ ,
на рꙋкꙋ̀ свᲂе́ю держа́щи . и҆́мже прᲂсвѣща́етсѧ слᲂве́снᲂе є҆стество̀ всѐ ,
сїѧ́нїемъ ра́зꙋма сᲂверше́на , и҆ нетлѣ́нїѧ спᲂдᲂблѧ́етсѧ . вѣ́рнѡ зᲂвꙋ́щи ,
бл҃гᲂслᲂве́нъ рᲂжде́исѧ бж҃е на́шъ , сла́ва тебѣ̀ .

=сла́ва , и҆ ны́нѣ . гла́съ , то́йже . О=у҆сты̀ прⷭ҇нᲂпла́менными , пᲂю́тъ
нбⷭ҇ныѧ преми́рныѧ си́лы , ро́ждьшасѧ в̾ верте́пѣ , за не и҆зрече́ннꙋю
ми́лᲂсть . ꙗ҆зы́ки и҆ мы̀ пѣ́ти бре́нными да спᲂдо́бимсѧ . непреста́ннѡ тᲂмꙋ̀
зᲂвꙋ́ще , бл҃гᲂслᲂве́нъ рᲂжде́исѧ бж҃е на́шъ , сла́ва тебѣ̀ .

Н=а литꙋргі́и , б=л҃же́нна , на и҃ . пра́здникꙋ , пѣ́снь , є҃ . и҆ ст҃ы́мъ
млⷣнцемъ , пѣ́снь , ѕ҃ . =прᲂки́менъ , ѱл҃о́мъ дв҃дᲂвъ . х=вали́те ѻ҆́трᲂцы
гдⷭ҇а , хвали́те и҆́мѧ гдⷭ҇не . =сти́хъ . в=селѧ́ѧ непло́дᲂве в̾ до́мъ , ма́терь
ѡ҆ ча́дѣхъ веселѧ́щꙋсѧ . =а҆пⷭ҇лъ , к=ъ кᲂри́нфѡм̾ . заⷱ҇ , р҃п . =а҆ллилꙋ́їѧ .
п=рᲂлїѧ́ша кро́вь и҆́хъ ꙗ҆́кѡ во́дꙋ . =є҆ѵⷢ҇а́лїе , ѿ =матѳе́ѧ . заⷱ҇ , д҃ .
=прича́стенъ . р=а́дꙋйтесѧ пра́веднїи ѡ҆́ гдⷭ҇ѣ .



