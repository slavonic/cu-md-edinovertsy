=МЦⷭ҇А ТОГО́ЖЕ ВЪ І҃ ДН҃Ь=

=ст҃ы́хъ мч҃нкъ , ми́ны и҆ є҆рмᲂге́на и҆ є҆ѵ̾гра́фа . =В=е́черъ , на гдⷭ҇и
вᲂзва́хъ , стихѣ́ры . гла́съ , а҃ . поⷣ . п=рехва́льнїи мч҃нцы . ~Мч҃нче
пресла́вне ми́но ,꙳ па́лицами бїе́мь ,꙳ и҆ ѻ҆́чїю лиша́емь ,꙳ и҆ ѿє҆́млемꙋ
бг҃ᲂсло́внᲂмꙋ ꙗ҆зы́кꙋ ,꙳ тве́рдѡ терпѧ́ше ,꙳ на бжⷭ҇твенаѧ вᲂз̾даѧ́нїѧ зрѧ̀ .꙳
тѣ́мже мᲂлѝ ,꙳ дарᲂва́ти дш҃а́мъ на́шимъ ,꙳ ми́ръ и҆ ве́лїю ми́лᲂсть .
~Рꙋка́ма ѿсѣ́ченᲂма и҆ нᲂга́ма ,꙳ лю́битъ ѿꙗ҆́тїе ,꙳ є҆рмᲂге́нъ сла́вныи .꙳ и҆
в̾зира́ѧ на ѻ҆́гнь ,꙳ мно́жайшꙋ теплᲂтꙋ̀ срⷣчнꙋю пᲂказᲂва́ше ,꙳ бг҃ᲂви
прилѣплѧ́тисѧ .꙳ є҆мꙋ́же и҆ мо́литсѧ ны́нѣ ,꙳ дарᲂва́ти дш҃а́мъ на́шимъ ,꙳ ми́ръ
и҆ ве́лїю ми́лᲂсть . ~Оу҆́ды сᲂкрꙋша́емы мꙋ́дрїи ,꙳ во глꙋбинꙋ̀ мᲂрскꙋ́ю
в̾ве́ржени бы́сте ст҃і́и .꙳ ма́нїемъ же лꙋ́чшимъ ,꙳ къ ти́хᲂмꙋ приста́нищꙋ
пи́щнᲂмꙋ напра́вистесѧ ,꙳ пᲂто́пльше ѕло́бꙋ ѕмі́евꙋ .꙳ тѣ́мже мᲂли́тесѧ ,꙳
дарᲂва́ти дш҃а́мъ на́шимъ ,꙳ ми́ръ и҆ ве́лїю млⷭ҇ть . =сла́ва , и҆ ны́нѣ ,
боⷢ҇ . Н=етлѣ́ннѡ рᲂдила̀ є҆сѝ бг҃а ,꙳ и҆́же тлю̀ пᲂтре́бльшаго ,꙳ и҆
нетлѣ́нїе и҆сто́чьшаго ,꙳ нетлѣ́ннаѧ и҆ непᲂро́чнаѧ .꙳ тѣ́мже мᲂлю́ тѧ ,꙳
лю́тыми и҆стлѣ́вша мѧ ,꙳ мл҃твами сѝ чⷭ҇таѧ ѡ҆бнᲂвѝ да сла́влю тѧ̀ ,꙳
да любо́вїю велича́ю тѧ̀ ,꙳ и҆́же ро́дъ на́шъ вᲂз̾вели́чившꙋю . =крⷭ҇тᲂбоⷢ҇ .
Д=в҃а нескве́рнаѧ ,꙳ и҆нᲂгда̀ на́ древѣ ви́дѧщи ,꙳ є҆го́же и҆з̾ без̾сѣ́менна
рᲂдѝ чре́ва ,꙳ нетерпѧ́ше ᲂу҆тро́бнᲂе снѣде́нїе ,꙳ вла́сы прᲂсте́рши гл҃аше ,꙳
и҆́же ма́нїемъ сᲂдержа́и всю̀ тва́рь ,꙳ ка́кѡ ꙗ҆́кѡ ѡ҆сꙋжде́нъ на крⷭ҇тъ
вᲂзнесе́сѧ ,꙳ всѧ́кѡ хᲂтѧ̀ спастѝ чл҃чество .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . В=ᲂз̾держа́нїемъ стра́сти ѻ҆гнепа́льныѧ ᲂу҆мертви́вше , и҆
стремле́нїѧ двиза́нїи хрⷭ҇то́вы мч҃нцы . прїѧ́ша бл҃гᲂда́ть недꙋ́ги ѿгᲂни́ти
немᲂщны́мъ , и҆ жи́ви сꙋ́ще и҆ по кᲂнчи́нѣ чꙋдᲂдѣ́йствᲂвати . вᲂи́стинꙋ чꙋ́до
пресла́внѡ , ꙗ҆́кѡ ко́сти на́ги и҆стᲂча́ютъ и҆сцѣле́нїѧ . сла́ва є҆ди́нᲂмꙋ
премꙋ́дрᲂмꙋ бг҃ꙋ . =сла́ва , и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃ы́мъ , на д҃ . гла́съ ,
а҃ . пѣ́снь , а҃ . і҆рмо́съ . Л=ю́ты рабо́ты и҆збы́въ і҆и҃ль , и҆ непрᲂхᲂди́мᲂе
про́йде ꙗ҆́кѡ по́ сꙋхꙋ . врага̀ зрѧ̀ пᲂтᲂплѧ́ема , пѣ́снь въ весе́лїи пᲂе́тъ
бг҃ꙋ , чꙋдᲂтвᲂрѧ́щемꙋ мы́шцею высо́кᲂю , ꙗ҆́кѡ прᲂсла́висѧ .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Вѣнцы̀ сла́вы
ᲂу҆кра́шенїи , и҆ престо́лꙋ бж҃їю пред̾стᲂѧ́щи , бжⷭ҇твенымъ свѣ́тᲂмъ
и҆спо́лненїи . любо́вїю свѣтᲂно́снꙋю па́мѧть ва́шꙋ твᲂрѧ́щихъ , ѡ҆мраче́нїѧ
стрⷭ҇те́й мч҃нцы и҆зба́вите . ~Бжⷭ҇твенᲂе лю́бѧще зва́нїе , бж҃їю дᲂбро́тꙋ
жела́юще , житїѧ̀ кра́снаѧ ѿтрѧсо́сте , всю̀ си́лꙋ ꙗ҆вле́ннꙋ . и҆ сме́ртїю
бескᲂне́чнꙋю жи́знь мч҃нцы ѡ҆брѣто́сте . ~Бжⷭ҇твенᲂю ре́внᲂстїю распалѧ́еми ,
ѻ҆́гнь нече́стїѧ ᲂу҆гаси́ша . и҆ свѣти́ла свѣ́та сїѧ́юща ꙗ҆ви́шасѧ свѣ́тла
всѣ́мъ чл҃кѡмъ , є҆рмᲂге́нъ и҆ ми́на велемꙋ́дренїи . =боⷢ҇ . И҆=зба́вити
ѻ҆трᲂкᲂви́це всенепᲂро́чнаѧ страсте́й ѡ҆держа́нїѧ ра́бъ твᲂи́хъ , свᲂегѡ̀
сн҃а прилѣ́жнѡ мᲂлѝ гдⷭ҇а и҆ влⷣкꙋ . є҆го́же ѿ твᲂи́хъ пречⷭ҇тыхъ крᲂве́й
вᲂплᲂти́ла є҆сѝ на́мъ примѣси́вшагᲂсѧ пло́тїю .

=пѣ́снь , г҃ . і҆рмо́съ . П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и . ~Заре́ю нбⷭ҇нᲂю прᲂсвѣти́вшесѧ
мч҃нцы , тмꙋ̀ разᲂри́ша и҆́дᲂльскїѧ льстѝ . и҆ сїѧ́нїе на́мъ и҆сцѣле́нїи
ѡ҆блиста́ша пᲂю́щимъ всѧ́ческихъ бг҃ꙋ , ст҃ъ є҆сѝ гдⷭ҇и . ~Ме́ртвᲂсти жива́гѡ
пᲂслѣ́дꙋѧ влⷣки ми́но чꙋ́дне пᲂсѣка́ешисѧ , и҆ главꙋ̀ мꙋчи́телѧ сᲂкрꙋша́еши
врага̀ . ᲂу҆твержа́ѧ но́зѣ свᲂѝ на тве́рдѣмъ мꙋче́нїѧ пꙋтѝ мч҃нче мꙋ́жески .
=боⷢ҇ . Є҆=ди́нꙋ в̾ жена́хъ тѧ̀ кра́сныи краснꙋ̀ ѡ҆брѣ́тъ , плᲂтᲂно́сецъ
и҆з̾ ᲂу҆тро́бы твᲂеѧ̀ про́йде ѻ҆трᲂкᲂви́це хрⷭ҇то́съ . бжⷭ҇твеными красᲂта́ми
прᲂсвѣща́ѧ ро́дъ на́шъ . тѣ́мъ тѧ̀ пᲂчита́емъ .

=сѣда́ленъ . гла́съ , и҃ . П=резрѣ́вше сла́вꙋ мирскꙋ́ю , ѡ҆крили́вшесѧ сла́вᲂю
бжⷭ҇твенᲂю , ми́на и҆ є҆рмᲂге́нъ и҆ сла́вныи є҆ѵ̾гра́фъ . ᲂу҆се́рднымъ нра́вᲂмъ
тѧ́гᲂсть претерпѣ́ша лю́тыхъ мꙋче́нїи , пло́ти непᲂщадѣ́вше . тѣ́мже
по кᲂнчи́нѣ во глꙋбинꙋ̀ мᲂрскꙋ́ю в̾ве́ржени бы́вше , напра́вишасѧ к̾ бжⷭ҇твенᲂмꙋ
хᲂтѣ́нїю . и҆́мже вѣ́рᲂю вᲂзᲂпїе́мъ , мᲂли́те хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю па́мѧть ва́шꙋ . =сла́ва , и҆
ны́нѣ , боⷢ҇ . В=ъ напа́сти мнᲂгᲂплете́нныѧ впа́дъ , ѿ вра́гъ неви́димыхъ и҆
ви́димыхъ , мᲂлво́ю сᲂдержи́мь є҆́смь без̾мѣ́рныхъ сᲂгрѣше́нїи мᲂи́хъ . и҆
ꙗ҆́кѡ к̾ те́плᲂмꙋ застꙋпле́нїю , и҆ пᲂкро́вꙋ мᲂемꙋ̀ чи́стаѧ , и҆ приста́нищꙋ
притека́ю твᲂе́й бл҃гᲂсти . тѣ́мъ прест҃а́ѧ и҆́же и҆з̾ тебѐ вᲂпло́щшагᲂсѧ
без̾ сѣ́мене , мᲂлѝ ѡ҆ всѣ́хъ рабѣ́хъ свᲂи́хъ , непреста́ннѡ пᲂю́щихъ тѧ̀ бцⷣе
пречⷭ҇таѧ , мᲂлѧ́щи є҆гѡ̀ прилѣ́жнѡ , грѣхо́въ ѡ҆ставле́нїе дарᲂва́ти ,
пᲂклᲂнѧ́ющимсѧ вѣ́рᲂю ржⷭ҇твꙋ̀ твᲂемꙋ̀ . =крⷭ҇тᲂбоⷢ҇ . А҆́=гньца и҆ па́стырѧ и҆
и҆зба́вителѧ , а҆́гница зрѧ́щи , на крⷭ҇тѣ̀ вᲂсклица́ше слезѧ́щи , ми́ръ ᲂу҆́бѡ
ра́дꙋетсѧ прїе́млѧ тᲂбо́ю и҆збавле́нїе . ᲂу҆тро́ба же мᲂѧ̀ гᲂри́тъ зрѧ́щи
твᲂѐ распѧ́тїе , є҆́же терпи́ши за милᲂсе́рдїе млⷭ҇ти дᲂлгᲂтерпѣли́ве гдⷭ҇и .
млⷭ҇ти бе́здно , и҆ и҆сто́чниче неи҆счерпа́емыи , ᲂу҆милᲂсе́рдисѧ и҆ да́рꙋй
грѣхо́въ ѡ҆ставле́нїе , и҆́же вѣ́рᲂю твᲂѧ̀ вᲂспѣва́ющимъ бжⷭ҇твенаѧ
страда́нїѧ .

=пѣ́снь , д҃ . і҆рмо́съ . Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀
хрⷭ҇тѐ ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .
~Зако́ны вᲂз̾вѣща́ѧ свѣтᲂза́рныѧ , без̾зако́ннѡ твᲂѝ ѻ҆́чи и҆збᲂдены̀ ми́но
претерпѣ́лъ є҆сѝ . серде́чнїи ѻ҆́чи къ свѣ́тꙋ незахᲂди́мᲂмꙋ и҆мѣ́ѧ , прилѣ́жнѡ
смᲂтрѧ́юща , и҆ пᲂѧ̀ ра́дᲂстнѡ сла́ва си́лѣ твᲂе́й гдⷭ҇и . ~Ꙗ҆ви́сѧ ꙗ҆зы́къ
тво́й ѻ҆гне́мъ дх҃о́внымъ премꙋ́дре и҆зᲂщре́нъ внегда̀ ѿсѣщи́сѧ . глаго́лаше бо
пᲂѧ̀ бж҃їѧ чꙋдеса̀ , и҆ мꙋчи́телѧ безꙋ́мїе привᲂдѧ̀ во бл҃гᲂче́стнꙋю сла́вꙋ .
ꙗ҆́вѣ тво́рческꙋю . ~Вельмѝ стрⷭ҇тᲂте́рпецъ нᲂга́мъ ѿсѣца́етсѧ є҆рмᲂге́нъ ,
ѕмїи́нꙋю пᲂпира́ѧ главꙋ̀ . и҆ пꙋ́ть гᲂто́вѧ нра́вᲂмъ неꙋкло́ннымъ , мꙋче́нїѧ
в̾вᲂдѧ́щь к̾ жи́зни нбⷭ҇ныѧ свѣ́тлᲂсти . ~Неꙋѧ́звленꙋ сᲂблюда́ющꙋ дш҃ꙋ хрⷭ҇то́съ
тебѣ̀ ꙗ҆влѧ́етсѧ , твᲂѧ̀ ꙗ҆́звы ми́но и҆сцѣлѧ́ѧ , мꙋ́жески же терпѣ́ти тебѣ̀
пᲂвелѣва́ѧ . ꙗ҆́кѡ да тебѐ ра́ди спасены̀ , млⷭ҇ти хᲂти́тель всѣ́хъ зрѧ́щихъ
сᲂдѣ́лаетъ . =боⷢ҇ . Ж=е́злъ и҆з̾ ко́рене і҆єссе́ѡва и҆зрасти́ла є҆сѝ .
прᲂзѧ́бши сади́телѧ всѧ́кᲂй тва́ри , ᲂу҆вѧди́вшагѡ сады̀ непло́днагѡ ра́зꙋма .
вѣ́рꙋ же на́мъ и҆́стиннꙋ всади́вша бл҃гᲂче́стнѡ , чⷭ҇таѧ дв҃о всепѣ́таѧ .

=пѣ́снь , є҃ . і҆рмо́съ . Б=г҃ъ сы́и ми́ра , ѻ҆ц҃ъ щедро́тамъ , вели́кагѡ
сᲂвѣ́та ти а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ
бг҃ᲂразꙋ́мїѧ к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀
чл҃кᲂлю́бче . ~Что̀ в̾сꙋ́е смꙋща́ешисѧ вᲂпїѧ́хꙋ в̾кꙋ́пѣ сꙋдїѝ без̾зако́ннᲂмꙋ
мч҃нцы ; си́лꙋ пᲂдаѧ́и пред̾стᲂи́тъ на́мъ , є҆ди́нъ въ крѣ́пᲂсти непᲂбѣди́мъ
сы́и . є҆го́же ра́ди ра́ны терпи́мъ крѣ́пцѣ . ~Бѧ́ше спѣ́шно прелᲂже́нїе и҆
чꙋ́дно є҆рмᲂге́на ко́ гдⷭ҇ꙋ . ба́нею бо ѡ҆чища́етсѧ , и҆ сꙋдо́мъ бжⷭ҇твенымъ
первᲂсщ҃е́нїѧ свѣ́тъ вᲂспрїе́млетъ . ᲂу҆че́нїемъ ѡ҆зарѧ́етъ и҆́же в̾ нᲂщѝ
лю́тыхъ сꙋ́щїѧ . ~Виті́йскїи ѡ҆ста́вльше неи҆скꙋ́сныи ᲂу҆́мъ , некни́жникъ
мре́жами ᲂу҆лᲂви́стесѧ , ᲂу҆мꙋ́дрившꙋ дх҃ꙋ ва́съ ꙗ҆́кѡ вᲂи́стинꙋ мч҃нкъ , и҆
ко всѧ́кᲂй мꙋ́камъ бꙋ́ри , си́льны в̾ крѣ́пᲂсти сᲂдѣ́лавшꙋ вѣ́ры ра́ди .
=боⷢ҇ . С=т҃ы́хъ а҆́нг҃лъ дв҃о чи́стаѧ преи҆мꙋ́щи ꙗ҆ви́ласѧ є҆сѝ , ро́ждьши
сᲂвѣ́та вели́кагѡ вѣ́стника бг҃а є҆м̾манꙋ́ила . и҆ чл҃ки нбⷭ҇ны свᲂи́мъ
сни́тїемъ сᲂдѣ́лавша , ѻ҆трᲂкᲂви́це за милᲂсе́рдїе неи҆спᲂвѣ́димᲂе .

=пѣ́снь , ѕ҃ . і҆рмо́съ . О=у҆тро́ба і҆ѡ́нꙋ младе́нца невредѝ , мᲂрскі́и
ѕвѣ́рь , і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть
прїи́мъ , про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ ,
ро́ждьшꙋю сᲂхранѝ неврежде́ннꙋ . ~Спа́слъ є҆сѝ і҆ѡ́нꙋ ѿ ѕвѣ́рѧ тридне́внѡ ,
вᲂѡ҆бража́юща пᲂгребе́нїе твᲂѐ всеси́льне . тѣлеса́ же мч҃нкъ въ пꙋчи́нꙋ
в̾ве́ржена , напра́вилъ є҆сѝ къ ти́хᲂмꙋ приста́нищꙋ пᲂгребе́нїю , и҆дѣ́же
твᲂѐ бжⷭ҇твенᲂе хᲂтѣ́нїе , в̾ на́ше вѣ́рныхъ снабдѣ́нїе . ~Тѣлеса̀ ва́ша
непᲂбѣди́ма мч҃нцы , глꙋбина̀ невреди́мѡ сꙋ́щи пᲂдава́етъ , пред̾вᲂдѧ́щемъ
нбⷭ҇нымъ а҆́нг҃лѡмъ бл҃же́ннїи , и҆ всѣ́мъ пᲂлᲂже́нїе пᲂвѣ́дающимъ ва́мъ ,
сꙋ́щее и҆сцѣле́нїи и҆стᲂче́нїе , и҆ страсте́й дш҃е́вныхъ и҆збавле́нїе .
~Чи́ни а҆́нг҃льстїи ва́шемꙋ ᲂу҆диви́шасѧ терпѣ́нїю . ка́кѡ беспло́тнагѡ
с̾ пло́тїю пᲂбѣди́сте мч҃нцы ѕмі́ѧ . и҆ пᲂбѣ́дѣ вѣнцы̀ ѡ҆дѣѧ́стесѧ престо́лꙋ
бж҃їю пред̾стᲂѧ́ще , и҆ бжⷭ҇твеными зарѧ́ми ѡ҆свѣща́еми . =боⷢ҇ . П=реста̀
тᲂбо́ю дв҃о сме́рть . жи́знь бо хрⷭ҇та̀ рᲂдила̀ є҆сѝ , да́рꙋющагѡ че́сти
вѣ́рꙋющимъ во́нь , без̾сме́ртнѡ и҆ бжⷭ҇твенѡ ра́дᲂванїе . семꙋ̀ непреста́ѧ
мᲂли́сѧ , и҆зба́вити ѿ бѣ́дъ рабы̀ твᲂѧ̀ .

=кᲂнда́къ . гла́съ , д҃ . Д=ᲂбрᲂпѣ́сненыи гла́съ твᲂи́хъ слᲂве́съ , є҆рмᲂге́на
и҆з̾ глꙋбины̀ пᲂги́бели вᲂз̾ве́дъ , и҆ пᲂста́ви на ка́мени жи́зни . ѿ ню́дꙋ же
и҆ є҆ѵ̾гра́фъ царѧ̀ ѡ҆бличи́въ , ра́дꙋѧсѧ пᲂсѣка́етсѧ въ сла́внꙋю главꙋ̀ . но
прилѣ́жнѡ мᲂлѝ ми́но , спасти́сѧ всѣ́мъ любо́вїю пᲂю́щимъ ва́съ . =и҆́кᲂсъ .
Ж=итїѐ твᲂѐ бг҃ᲂпᲂдо́бнѡ , и҆ сла́дко сло́во твᲂѐ . мнᲂгᲂдерзнᲂве́ннѡ ми́но
и҆ ᲂу҆че́нїе твᲂѐ , и҆ мꙋ́жество чꙋ́днѡ бѧ́ше к̾ без̾зако́нникѡмъ , пᲂказꙋ́ѧсѧ
тве́рдъ , ника́кᲂже ᲂу҆жасе́сѧ , но наказꙋ́ѧ всѣ́хъ наꙋчи́лъ є҆сѝ , въ тре́хъ
ли́цѣхъ пᲂкланѧ́тисѧ бг҃ꙋ є҆ди́нᲂмꙋ , и҆ слꙋжи́ти несꙋмѣ́ннымъ ѻ҆бы́чаемъ . и҆
па́ки на́съ ра́ди ны́нѣ въ пᲂслѣ́днѧѧ сн҃а бж҃їѧ пло́ть прїе́мша , є҆го́же
и҆спᲂвѣ́даѧ ᲂу҆лᲂви́лъ є҆сѝ є҆рмᲂге́на . тѣ́мже тѧ̀ всѝ с̾ ни́мъ пᲂчита́емъ .

=пѣ́снь , з҃ . і҆рмо́съ . Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва
велѣ́нїѧ небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ
пла́мене стᲂѧ́ще пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ . ~Гла́съ
пра́з̾днꙋющихъ чи́сто , и҆дѣ́же и҆ шꙋ́мъ слы́шитсѧ , ра́дꙋющесѧ дш҃е́ю
страда́льцы в̾сели́стесѧ . бл҃гᲂво́нїи и҆спᲂлнѧ́еми пᲂю́ще , ѻ҆ц҃ъ на́шихъ бж҃е
блгⷭ҇ве́нъ є҆сѝ . ~Сладка̀ мнѣ̀ вᲂпїѧ́ше є҆рмᲂге́нъ є҆ю́же ᲂу҆мира́ю сме́рть .
мнѣ̀ є҆́же жи́ти хрⷭ҇то́съ , и҆ є҆́же ᲂу҆́мрети ᲂу҆́бѡ прїѡ҆брѣ́тенїе
без̾мѣ́рно . да ѿсѣкꙋ́тсѧ мᲂѝ ᲂу҆́ды любо́вїю пᲂю́щꙋ , ѻ҆ц҃ъ на́шихъ бж҃е
блгⷭ҇ве́нъ є҆сѝ . ~Мꙋ́дрᲂстїю тве́рдᲂю , в̾ живꙋ́щихъ себѐ написа́лъ є҆сѝ
кни́зѣ , ѽ є҆ѵ̾гра́фе мꙋ́дре . главѣ́ бо ѿсѣ́ченѣ , ꙗ҆́кᲂже на кᲂлесни́цꙋ свᲂе́ю
в̾сѣ́де кро́вїю , и҆ к̾ невече́рнемꙋ свѣ́тꙋ преста́вилсѧ є҆сѝ . =боⷢ҇ . Н=е
ѡ҆пали́въ твᲂѐ чре́во , не пᲂкᲂлѣба́въ дв҃ствꙋ зна́менїѧ , вᲂпло́щшеесѧ сло́во
и҆з̾ тебѐ прᲂи҆зы́де . пᲂдаѧ̀ нетлѣ́нїе и҆ жи́знь на́мъ ѻ҆трᲂкᲂви́це
пᲂю́щимъ , ѻ҆ц҃ъ на́шихъ бж҃е блгⷭ҇ве́нъ є҆сѝ .

=пѣ́снь , и҃ . і҆рмо́съ . Ч=ꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки . ~Па́даетъ
пред̾ нᲂга́ма твᲂи́ма сꙋемꙋ́дреныи пᲂпира́емь ми́но бг҃ᲂмꙋ́дре . ѻ҆́чїю бо
лиша́емь и҆ ꙗ҆зы́ка , тво́й по́мыслъ непᲂкᲂлѣба̀ ѿ вѣ́ры лꙋ́чшїѧ . тѣ́мже
ра́дᲂстнѡ взыва́ше , да блгⷭ҇ви́тъ тва́рь всѧ̀ гдⷭ҇а , и҆ превᲂзно́ситъ є҆гѡ̀
во́ вѣки . ~Є҆гда̀ сꙋро́вымъ прᲂи҆звᲂле́нїемъ , ѡ҆бᲂю̀ рꙋ́кꙋ и҆ но́гꙋ тѧ̀
мꙋчи́тель ᲂу҆лишѝ безꙋ́мныи , тᲂгда̀ мꙋ́дре вѣнца̀ жела́ѧ є҆рмᲂге́не ,
хрⷭ҇то́ви пᲂѧ́ше ра́дꙋѧсѧ , да блгⷭ҇ви́тъ тва́рь всѧ̀ гдⷭ҇а , и҆ превᲂзно́ситъ
є҆гѡ̀ во́ вѣки . ~Пᲂю̀ твᲂѧ̀ ми́но бжⷭ҇твенаѧ страда́нїѧ . чтꙋ̀ и҆ є҆рмᲂге́нᲂвы
по́двиги , пᲂклᲂнѧ́юсѧ мᲂще́мъ . вᲂспѣва́ю ра́ны , ю҆́зы и҆ гᲂне́нїѧ и҆
сме́рть , и҆́миже к̾ жи́зни взѧ́ти бы́сте . вᲂпїю́ще , да блгⷭ҇ви́тъ тва́рь
всѧ̀ гдⷭ҇а , и҆ превᲂзно́ситъ є҆гѡ̀ во́ вѣки . =боⷢ҇ . Р=ꙋ́чкꙋ тѧ̀ ма́ннꙋ
и҆мꙋ́щꙋю бжⷭ҇тва̀ пᲂзна́хᲂмъ ѻ҆трᲂкᲂви́це , кᲂвче́гъ , и҆ трапе́зꙋ , и҆
свѣ́щникъ , престо́лъ бж҃їи , и҆ пᲂла́тꙋ , и҆ мо́стъ превᲂдѧ́щь къ бжⷭ҇твенᲂмꙋ
живᲂтꙋ̀ . вᲂспѣва́юще , да блгⷭ҇ви́тъ тва́рь всѧ̀ гдⷭ҇а , и҆ превᲂзно́ситъ є҆гѡ̀
во́ вѣки .

=пѣ́снь , ѳ҃ . і҆рмо́съ . Ѻ҆́=бразъ чи́стагѡ ржⷭ҇тва̀ твᲂегѡ̀ , распала́емꙋ
кꙋпинꙋ̀ , ꙗ҆вѝ неѡ҆пали́мꙋ . и҆҆ ны́нѣ на на́съ напа́стей свирѣ́пѣющꙋю
ᲂу҆гаси́ти мо́лимсѧ пе́щь , да тѧ̀ бцⷣе непреста́ннѡ велича́емъ . ~Свѣтᲂза́рнᲂе
тᲂржество̀ , свѣтᲂви́дныхъ мч҃нкъ всѣ́мъ прᲂсїѧ̀ , ѡ҆зарѧ́ѧ вселе́ннѣй
кᲂнцы̀ , и҆ дш҃а́мъ слѣпᲂтꙋ̀ ѿє́млѧ . стеце́мсѧ дᲂсто́йнѡ сщ҃е́нїе
пᲂчерпе́мъ . ~И҆́хже бл҃гъ ᲂу҆лꙋчи́сте нбⷭ҇ныѧ сла́вы . є҆́й же спᲂдо́битисѧ ,
вѣ́рᲂю свѣ́тлꙋю па́мѧть ва́шꙋ чтꙋ́щимъ , ꙗ҆́кѡ бг҃ꙋ пред̾стᲂѧ́ще всегда̀ ,
ᲂу҆лꙋчи́ти мᲂли́тесѧ , великᲂмч҃нцы мо́лимсѧ . ~Тѣ́ло и҆ дш҃ꙋ принесо́сте
твᲂрцꙋ̀ всѣ́хъ же́ртвꙋ непᲂро́чнꙋ , всесᲂжже́гшесѧ ѻ҆гне́мъ мꙋче́нїѧ .
мꙋ́ченическимъ лико́мъ причто́стесѧ , свѣ́тᲂмъ пречⷭ҇тымъ прᲂсвѣща́еми
прехва́льнїи . ~Взѧ́тсѧ ко ѻ҆би́телемъ вселѧ́сѧ свѣтᲂви́дныи мч҃нкъ ли́къ
бжⷭ҇твеныи . и҆ пред̾стᲂи́тъ ѻ҆ц҃ꙋ и҆ сн҃ꙋ и҆ дх҃ꙋ наслажда́ѧсѧ ꙗ҆́снѡ
ѡ҆бᲂже́нїѧ , ми́на съ є҆рмᲂге́нᲂмъ и҆ со є҆ѵ̾гра́фᲂмъ бг҃ᲂмꙋ́дрїи . =боⷢ҇ .
С=їѧ́нїи блиста́нїѧ ржⷭ҇тва̀ твᲂегѡ̀ , ѿстꙋ́пльшее є҆стество̀ на́ше
всенепᲂро́чнаѧ ви́дѣвъ , ѿ́ нᲂщи невѣ́дѣнїѧ и҆зба́висѧ , и҆ страсте́й те́мнагѡ
слїѧ́нїѧ . тѣ́мже тѧ̀ ꙗ҆́кѡ вино́внꙋ спасе́нїю на́шемꙋ чте́мъ .

=свѣти́ленъ . В=иті́йскими твᲂи́ми слᲂвесы̀ , и҆ бжⷭ҇твеными чꙋдесы̀ ми́но ,
со страда́льники привлечѐ сщ҃е́ннагѡ є҆рмᲂге́на . с̾ ни́мъ тѧ̀ и҆
съ є҆ѵ̾гра́фᲂмъ , ны́нѣ по дᲂстᲂѧ́нїю чте́мъ . =боⷢ҇ . Г=ᲂра̀ ю҆́же прᲂви́дѣ
бжⷭ҇твеныи а҆в̾ва́кꙋмъ , присѣ́ннаѧ и҆ часта̀ ты̀ ꙗ҆ви́сѧ дв҃о . и҆ тѧ̀ дв҃дъ
и҆менꙋ́етъ , ᲂу҆сыре́нꙋю и҆ тꙋчнꙋ́ю .

Н=а литꙋргі́и . прᲂки́мен̾ , ѱл҃о́мъ дв҃дᲂв̾ . с=т҃ы́мъ и҆́же сꙋ́ть на землѝ
є҆гѡ̀ , ᲂу҆дивѝ гдⷭ҇ь всѧ̀ во́лѧ свᲂѧ̀ в̾ ни́хъ . =сти́хъ . п=ред̾зрѣ́хъ гдⷭ҇а
предᲂмно́ю вы́нꙋ , ꙗ҆́кѡ ѡ҆деснꙋ́ю менѐ є҆́сть дасѧ̀ не пᲂдви́жꙋ . =а҆пⷭ҇лъ ,
к=ъ є҆фесе́ѡмъ . зача́ло , сл҃г . =а҆ллилꙋ́їѧ . в=ᲂзва́ша пра́веднїи , и҆
гдⷭ҇ь ᲂу҆слы́ша и҆́хъ , и҆ ѿ всѣ́хъ печа́лей и҆́хъ и҆зба́ви и҆́хъ .
=є҆ѵⷢ҇а́лїе , ѿ =лꙋкѝ . заⷱ҇ , р҃ѕ . =прича́стен̾ . р=а́дꙋйтесѧ пра́веднїи
ѡ҆́ гдⷭ҇ѣ .

