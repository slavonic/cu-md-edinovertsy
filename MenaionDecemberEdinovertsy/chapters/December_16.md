=МЦⷭ҇А ТОГО́ЖЕ ВЪ Ѕ҃І ДН҃Ь=

=ст҃а́гѡ прⷪ҇ро́ка а҆г̾ге́ѧ . =В=е́черъ , на гдⷭ҇и вᲂзва́хъ , стⷯры . гла́съ ,
и҃ . С=еле́нїе гдⷭ҇а свᲂегѡ̀ , и҆ хра́мъ ѡ҆дш҃евле́нъ бы́въ , житїѧ̀
свѣ́тлᲂстїю , и҆ пребыва́нїемъ . без̾дꙋ́шнꙋ вᲂз̾дви́гнꙋлъ є҆сѝ цр҃кᲂвь ,
дре́вле па́дшꙋю , все́й всече́стнѣ вселе́ннѣй црⷭ҇твꙋющемꙋ . тᲂгѡ̀ твᲂи́ми
мл҃твами мᲂлѝ , всѣ́мъ дарᲂва́ти ве́лїю млⷭ҇ть . ~Сᲂсꙋ́дъ ꙗ҆ви́сѧ дх҃ꙋ ,
съ нб҃съ тебѣ̀ пᲂдае́маѧ прїе́млѧ свѣтᲂли́тїѧ , и҆ свѣ́тлѡ прїѧ́телище .
тѣ́мъ прᲂрица́еши спасе́ннᲂе всѣ́мъ чл҃кѡмъ и҆збавле́нїе . тᲂгѡ̀ твᲂи́ми
мл҃твами ᲂу҆мᲂлѝ , всѣ́мъ дарᲂва́ти ве́лїю млⷭ҇ть . ~Заре́ю бжⷭ҇твеныѧ
бл҃гᲂда́ти ѡ҆сїѧва́емь , и҆ видѣ́нїѧ спᲂдᲂблѧ́емь , и҆ бжⷭ҇твенѣйшагѡ и҆
невече́рнѧгѡ прᲂсвѣще́нїѧ ꙗ҆́вльсѧ бл҃же́нне и҆спо́лнь . тѧ̀ вᲂспѣва́ющїѧ
сᲂблюдѝ , мᲂлѧ̀ є҆ди́нагѡ гдⷭ҇а , всѣ́мъ дарᲂва́ти сᲂгрѣше́нїемъ
ѡ҆ставле́нїе .

=и҆́ны , стⷯры , бцⷣѣ . гла́съ , то́йже . И҆=схити́ мѧ влⷣчце и҆з̾ рꙋкѝ
ѕмїѧ̀ , чл҃кᲂꙋбі́ица . бᲂрю́щагѡ мѧ ле́стїю пᲂжре́ти до кᲂнца̀ . сᲂкрꙋшѝ
че́люсти сегѡ̀ мᲂлю́сѧ , и҆ кᲂва́рствїѧ разᲂрѝ . ꙗ҆́кѡ да и҆зба́вльсѧ сегѡ̀
нᲂгте́й , велича́ю си́лꙋ твᲂю̀ . ~А҆́зъ є҆́смь дре́во непло́днᲂе ,
всенепᲂро́чнаѧ , неплᲂдѧ́щее пло́дъ спасе́нныи . тѣ́мже и҆ трепе́щꙋ
пᲂсѣче́нїѧ , да не ка́кѡ в̾ве́рженъ бꙋ́дꙋ во ѻ҆́гнь негаси́мыи ѻ҆каѧ́нныи .
тѣ́мже тѝ припа́даю , сегѡ̀ и҆зба́ви мѧ . и҆ плᲂдᲂно́сна пᲂкажѝ чⷭ҇таѧ сн҃ꙋ
твᲂемꙋ̀ , хᲂда́тайствᲂмъ сѝ . ~Пᲂмышле́нїѧ скве́рна , и҆ ᲂу҆стны̀ льсти́вы .
дѣ́ла же мᲂѧ̀ сꙋ́ть всѧ̀ нечи́ста . и҆ что̀ сᲂтвᲂрю̀ ; ка́кѡ ᲂу҆бѣждꙋ̀ сꙋдїю̀ ;
влⷣчце дв҃о мᲂлѝ сн҃а и҆ сᲂдѣ́телѧ свᲂегѡ̀ и҆ гдⷭ҇а , ꙗ҆́кѡ да в̾ пᲂкаѧ́нїи
прїи́метъ дх҃ъ мо́й , ꙗ҆́кѡ є҆ди́нъ млрⷭ҇дъ . =сла́ва , и҆ ны́нѣ , боⷢ҇ .
Г=о́ре прᲂгнѣ́вавшемꙋ свᲂегѡ̀ бг҃а , ᲂу҆вы̀ мнѣ̀ в̾ невѣ́дѣнїи , и҆ пребыва́ющꙋ
во ᲂу҆ны́нїи и҆ лѣ́нᲂсти , ꙗ҆́кᲂже а҆́зъ . влⷣчце дв҃о ты̀ пᲂмᲂзи́ ми
ѡ҆мраче́нᲂмꙋ , и҆ мᲂли́сѧ свᲂемꙋ̀ сн҃ꙋ и҆ сᲂдѣ́телю , да́ти ми сᲂгрѣше́нїемъ
прᲂще́нїе . =крⷭ҇тᲂбоⷢ҇ . А҆́=гница нескве́рнаѧ , а҆́гньца ви́дѧщи на́ древѣ
прᲂсте́рта во́лею , рыда́ющи жа́лᲂстнѣ , ᲂу҆вы̀ мнѣ̀ вᲂпїѧ́ше вᲂжделѣ́ннᲂе
ча́до . что́ ти сᲂбо́ръ вᲂзда́стъ не вᲂз̾благᲂда́рныи є҆ѵ̾ре́йскїи , хᲂтѧ́ мѧ
без̾ча́дствᲂвати ѿ тебѐ вселюбе́зне .

Н=а ᲂу҆́трени . ѻ҆́ба кано́на , во ѻ҆кта́и . и҆ прⷪ҇ро́кꙋ , на д҃ . гла́съ ,
з҃ . пѣ́снь , а҃ . і҆рмо́съ . И҆=змѣ́ньшемꙋ бг҃ꙋ і҆и҃лѧ ѿ мо́рѧ чермна́гѡ ,
пᲂбѣ́днꙋю пѣ́снь вᲂспᲂе́мъ , ꙗ҆́кѡ прᲂсла́висѧ .

=запѣ́в̾ : С=т҃ы́и прᲂро́че а҆г̾ге́е , мᲂлѝ бг҃а ѡ҆ на́съ . ~Бг҃ᲂви́днѡ
бг҃ᲂви пред̾стᲂѧ̀ , ꙗ҆́кѡ прᲂро́къ и҆́стиненъ , пᲂю́щїѧ честнꙋ́ю па́мѧть твᲂю̀
бл҃же́нне пᲂмина́й . ~На ѡ҆снᲂва́нїи тве́рдѣ дᲂбрᲂдѣ́телей себѐ назда́въ ,
вᲂз̾лᲂжи́лъ є҆сѝ хра́мъ ѡ҆дш҃евле́нъ , бг҃ᲂбл҃же́нне . ~Чи́стыи тво́й ᲂу҆́мъ
при́снѡ зрѧ̀ бг҃а , ꙗ҆́кᲂже мо́щнѡ , та́мᲂшними и҆з̾дале́ча дарᲂва́нїи ,
бл҃же́нне ѡ҆блиста́въ . =боⷢ҇ . Т=ѧ̀ и҆́же без̾ мт҃ре пе́рвѣе сло́во бж҃їе ,
дв҃аѧ во ᲂу҆тро́бѣ заче́ньши , пло́тїю рᲂдила̀ є҆́сть сн҃а без̾ ѻ҆ц҃а .

=пѣ́снь , г҃ . і҆рмо́съ . О=у҆тверди́сѧ вѣ́рᲂю цр҃кви хрⷭ҇то́ва , и҆́бо
непреста́ннѡ пѣ́сньми пᲂе́тъ вᲂпїю́щи , ст҃ъ є҆сѝ гдⷭ҇и спаса́ѧ дш҃а на́ша .
~Си́лᲂю тѝ бжⷭ҇твенᲂю , бѣсо́вскагѡ лю́тагѡ плѣне́нїѧ на́съ раз̾рѣши́въ ,
хра́мы свᲂѧ̀ чⷭ҇тны сп҃се пᲂкажѝ . ст҃ъ є҆сѝ зᲂвꙋ́ща спаса́ѧи дш҃а на́ша .
~И҆́же в̾ вы́шнихъ живы́и , и҆ и҆спᲂлнѧ́ѧ вселе́ннꙋю , ст҃ы́ни прⷪ҇рче ,
хра́мъ тѧ пᲂказꙋ́етъ . ст҃ъ є҆сѝ зᲂвꙋ́ща спаса́ѧи дш҃а на́ша . ~Бжⷭ҇твеныи дх҃ъ
всѣ́мъ бл҃гᲂда́ть раздава́ѧи , и҆ в̾ твᲂѐ срⷣце всели́всѧ . вᲂпи́ти тѧ
наꙋча́етъ , ст҃ъ є҆сѝ гдⷭ҇и спаса́ѧи дш҃а на́ша . =боⷢ҇ . И҆́=же сло́вᲂмъ всю̀
тва́рь мꙋ́дрѣ сᲂдѣ́лавыи , сᲂдѣва́етсѧ ѿ дв҃ы чи́сты , и҆ неи҆скꙋсᲂмꙋ́жны .
чл҃къ бы́въ за милᲂсе́рдїе , чл҃кᲂлю́бецъ .

=сѣда́ленъ . гла́съ , г҃ . Б=жⷭ҇твенымъ дх҃ᲂмъ прᲂсвѣще́нꙋ мы́сль и҆мѣ́ѧ
прᲂро́че , бж҃їѧ прᲂрица́еши та́инства . ѿкрыва́ѧ бꙋ́дꙋщимъ ꙗ҆вле́нїе , и҆
сказа́ѧ ве́щемъ с̾бы́тїе , а҆г̾ге́е пребᲂга́те , хрⷭ҇та̀ бг҃а мᲂлѝ дарᲂва́ти
на́мъ ве́лїю ми́лᲂсть . =сла́ва , и҆ ны́нѣ , боⷢ҇ . Б=жⷭ҇твенагѡ є҆стества̀
не ѿлꙋ́чьсѧ , пло́ть бы́въ во ᲂу҆тро́бѣ твᲂе́й , но бг҃ъ въ чл҃чьсѧ пребы́сть .
и҆́же по ржⷭ҇твѣ̀ дв҃ꙋ мт҃рь тѧ̀ , ꙗ҆́кѡ пре́жде ржⷭ҇тва̀ сᲂхра́нь
всенепᲂро́чнꙋю , є҆ди́нъ гдⷭ҇ь . тᲂгѡ̀ прилѣ́жнѡ мᲂлѝ , дарᲂва́ти на́мъ ве́лїю
ми́лᲂсть . =крⷭ҇тᲂбоⷢ҇ . Н=ескве́рнаѧ а҆́гница сло́вꙋ , нетлѣ́ннаѧ дв҃а мт҃и ,
на крⷭ҇тѣ̀ зрѧ́щи ви́сима , и҆́же и҆з̾ неѧ̀ без̾ бᲂлѣ́зни прᲂзѧ́бшагѡ , мт҃рьски
пᲂдо́бнѡ рыда́ющи взыва́ше . ᲂу҆вы̀ мнѣ̀ ча́до мᲂѐ ка́кѡ стра́ждеши , хᲂтѧ̀
и҆зба́вити ѿ страсте́й бесче́стїѧ чл҃ка .

=пѣ́снь , д҃ . і҆рмо́съ . О=у҆слы́шахъ слꙋ́хъ тво́й гдⷭ҇и , ꙗ҆́кѡ ꙗ҆ви́сѧ
на землѝ , спасе́нїѧ ра́ди на́шегѡ . тѣ́мъ вᲂпїе́мъ , сла́ва си́лѣ твᲂе́й .
~Пᲂказа́лъ є҆сѝ и҆́же ѿ дв҃ы ѡ҆дш҃евле́ныи прїѧ́тныи тебѣ̀ до́мъ твᲂемꙋ̀
пррⷪ҇кꙋ хрⷭ҇тѐ . с̾ ни́мже вᲂпїе́мъ , сла́ва си́лѣ твᲂе́й гдⷭ҇и . ~Со́бралъ
є҆сѝ ѿринᲂве́ныѧ гдⷭ҇и , рабо́ты вра́жїѧ свᲂбᲂжде́и на́съ . ꙗ҆́кᲂже пррⷪ҇къ
гл҃етъ , прїѧ́тныи . ~Ꙗ҆ви́лъ є҆сѝ бꙋ́дꙋщее пᲂслѣ́жде спасе́нїе ꙗ҆зы́кѡмъ ,
твᲂемꙋ̀ пррⷪ҇кꙋ хрⷭ҇тѐ , тебѣ̀ вᲂпїю́щꙋ , сла́ва си́лѣ твᲂе́й гдⷭ҇и . =боⷢ҇ .
П=релᲂжи́ла є҆сѝ на бл҃гᲂслᲂве́нїе влⷣчце клѧ́твꙋ а҆да́мᲂвꙋ , на́мъ ро́ждьши
хрⷭ҇та̀ . к̾ немꙋ́же вᲂпїе́мъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . К=ъ тебѣ̀ ᲂу҆́треннюю , и҆ тебѣ̀ вᲂпїю̀ милᲂсе́рде
гдⷭ҇и . ѡ҆мраче́ннꙋю грѣхмѝ дш҃ꙋ , свѣ́тᲂмъ ѡ҆зари́въ запᲂвѣде́й твᲂи́хъ
наста́ви . ~Цр҃квамъ бы́ти бг҃ꙋ живо́мꙋ бл҃же́нне спᲂдо́би , и҆́же свѣтᲂно́снᲂе
твᲂѐ твᲂрѧ́щихъ праз̾днество̀ . на ка́мени ᲂу҆тверди́въ твᲂи́хъ ᲂу҆че́нїи ,
мᲂли́твами твᲂи́ми . ~Ꙗ҆́кѡ бл҃гᲂда́тель , тво́й ми́ръ да́ждь на́мъ гдⷭ҇и ,
и҆́же на ᲂу҆стрᲂе́нїе ми́ра дш҃е́внагѡ . є҆го́же бжⷭ҇твеныи а҆гге́й , дх҃ᲂмъ
бжⷭ҇твенымъ прᲂвᲂз̾гласѝ . ~Вели́ко є҆́сть цр҃ко́внᲂе ѽ вᲂи́стинꙋ
бг҃ᲂи҆менᲂва́нїе , па́че пе́рвагѡ і҆и҃лю со́нмища , вᲂпло́щшагᲂсѧ сло́ва , и҆
челᲂвѣ́кѡмъ прибли́ж̾шасѧ . =боⷢ҇ . Б=л҃гᲂслᲂве́наѧ препрᲂсла́вленаѧ ,
мт҃и мꙋженеи҆скꙋ́снаѧ , ᲂу҆мерщве́нꙋю грѣхмѝ дш҃ꙋ мᲂю̀ , и҆ страстьмѝ
невᲂз̾держа́нїѧ пᲂгребе́нꙋю , жи́вꙋ сᲂтвᲂрѝ .

=пѣ́снь , ѕ҃ . і҆рмо́съ . І҆=ѡ́на и҆́з̾ чрева а҆́дᲂва вᲂпїѧ́ше , живо́тъ
мо́й и҆з̾ и҆стлѣ́нїѧ свᲂбᲂдѝ , мы́ же тѝ вᲂпїе́мъ , всемᲂгі́и сп҃се
пᲂми́лꙋй на́съ . ~Ю҆́нᲂшески бл҃гᲂче́стїю бл҃же́нне наꙋча́ѧ , вᲂз̾дви́глъ
є҆сѝ влⷣцѣ всѣ́хъ , хра́мъ ѡ҆сщ҃е́нъ . и҆ ѡ҆би́лїемъ бл҃гᲂꙋкра́шенъ .
~Вᲂз̾ве́лъ є҆сѝ ѿ да́льнѧгѡ сп҃се плѣне́нїѧ чл҃ка , и҆з̾ глꙋбины̀
преи҆спо́днїѧ . и҆ к̾ вы́шнемꙋ гра́дꙋ вᲂз̾ведѐ є҆гѡ̀ , ꙗ҆́кѡ чл҃кᲂлю́бецъ .
~Ра́дꙋѧсѧ , дх҃о́внᲂю заре́ю прᲂро́че прᲂре́клъ є҆сѝ дѣ́тельными слᲂвесы̀ . и҆
ꙗ҆́же бл҃гᲂче́стїю наказа́лъ є҆сѝ на́съ ѡ҆правда́нїемъ . =боⷢ҇ . Х=ᲂтѣ́нїемъ
па́дъсѧ и҆з̾гна́нъ бы́сть а҆да́мъ и҆з̾ раѧ̀ . сло́во же вᲂпло́щьсѧ ѿ дв҃ы ,
сегѡ̀ ѡ҆бнᲂвлѧ́етъ , и҆ к̾ вы́шнѣй пи́щи вᲂз̾во́дитъ .

=пѣ́снь , з҃ . і҆рмо́съ . И҆́=же в̾ пе́щь ѻ҆́гненнꙋю вве́ржени , препᲂдо́бнїи
ѻ҆́трᲂцы , и҆ ѻ҆́гнь на хла́дъ прелᲂжи́ша , вᲂспѣва́нїемъ си́це пᲂѧ́хꙋ ,
бл҃гᲂслᲂве́нъ є҆сѝ гдⷭ҇и бж҃е ѻ҆ц҃ъ на́шихъ . ~Ѡ҆чи́стивъ сѝ ᲂу҆́мъ ,
вᲂспрїѧ́лъ є҆сѝ сїѧ́нїѧ ꙗ҆́вѣ прᲂро́че дх҃а , свѣ́тлѡ прᲂрица́ѧ . и҆
взыва́ѧ , блгⷭ҇ве́нъ бг҃ъ ѻ҆ц҃ъ на́шихъ . ~Сщ҃е́ннꙋ тѧ̀ жи́знь прᲂхᲂдѧ́ща
ви́дѣвъ бг҃ъ , прᲂро́ка пред̾лага́етъ свᲂемꙋ̀ прише́ствїю , всѣ́мъ вᲂпїю́ща ,
блгⷭ҇ве́нъ бг҃ъ ѻ҆ц҃ъ на́шихъ . =боⷢ҇ . И҆́=же в̾ пещѝ ѻ҆́гненѣ трѝ ѻ҆́трᲂки
спасы́и дв҃о , то́й все́льсѧ во ᲂу҆тро́бꙋ твᲂю̀ , на́нь надѣ́ющїѧсѧ
спаса́етъ , вᲂпїю́щїѧ , ѻ҆ц҃ъ на́шихъ бж҃е блгⷭ҇ве́нъ є҆сѝ .

=пѣ́снь , и҃ . і҆рмо́съ . Є҆=ди́нагѡ без̾нача́льнагѡ цр҃ѧ сла́вы , є҆го́же
хва́лѧтъ нбⷭ҇ныѧ си́лы , и҆ трепе́щꙋтъ чи́ни а҆́нг҃льстїи , по́йте
сщ҃е́ннїи , лю́дїе превᲂзнᲂси́те є҆гѡ̀ во́ вѣки . ~Пѣснᲂсло́вимъ тѧ̀ всѣ́хъ
влⷣкꙋ , є҆го́же прⷪ҇ро́къ бг҃ᲂмꙋ́дрыи а҆гге́й пᲂказа̀ . пᲂклᲂнѧ́тижесѧ и҆
пѣ́ти , по́йте сщ҃е́ннїи , и҆ превᲂзнᲂси́те є҆гѡ̀ во́ вѣки . ~Сло́во
без̾нача́льнᲂе на пᲂслѣ́дᲂкъ време́нъ ꙗ҆ви́тсѧ , бг҃ᲂви́дче прᲂро́че
прᲂвᲂз̾вѣсти́лъ є҆сѝ . свѣ́тлѡ взыва́ѧ , по́йте сщ҃е́ннїи , и҆ превᲂзнᲂси́те
є҆гѡ̀ во́ вѣки . =боⷢ҇ . И҆́=же пре́жде неви́димыи и҆ невмѣсти́мыи
є҆стество́мъ , во́ чрево твᲂѐ в̾мѣ́щьсѧ ви́дѣнъ бы́сть пречⷭ҇таѧ . є҆мꙋ́же
вѣ́рнѡ вᲂпїе́мъ , по́йте сщ҃е́ннїи , лю́дїе превᲂзнᲂси́те є҆гѡ̀ во́ вѣки .

=пѣ́снь , ѳ҃ . і҆рмо́съ . П=репѣ́таѧ нб҃съ превы́шшаѧ , ꙗ҆́же без̾нача́льнᲂе
сло́во без̾ сѣ́мени заче́ншаѧ , и҆ вᲂплᲂще́нна бг҃а ро́ждьшаѧ чл҃кѡмъ , тѣ́мже
тѧ̀ всѝ при́снѡ велича́емъ . ~Вкꙋ́шь є҆́же па́че сло́ва бг҃ᲂвидѣ́нїѧ ѿтрѧ́слъ
є҆сѝ прᲂро́че пᲂпече́нїѧ земле́наѧ . и҆ препрᲂсла́вленᲂмꙋ бг҃ꙋ пред̾ста́лъ
є҆сѝ дᲂсто́йнѡ . тѣ́мже вси́ тѧ , вѣ́рнїи ᲂу҆бл҃жа́емъ . ~Бжⷭ҇твенᲂе и҆
чꙋ́днᲂе твᲂѐ бл҃же́нне житїѐ , пред̾ста́телѧ тѧ̀ бг҃ꙋ пᲂказа̀ бг҃ᲂмꙋ́дре . и҆
со беспло́тными ли́ки весели́шисѧ вѣ́чнѡ . тѣ́мже вси́ тѧ при́снѡ ᲂу҆бл҃жа́емъ .
~Пᲂдᲂба́ше тебѣ̀ ꙗ҆́кѡ бл҃гᲂче́стїѧ ᲂу҆чи́телю , с̾ бг҃ᲂмъ бы́ти , и҆ с̾ си́мъ
смѣша́тисѧ пречи́стымъ свѣ́тᲂмъ . є҆го́же бл҃же́нне ны́нѣ мᲂлѝ , и҆зба́витисѧ
ѿ бѣ́дъ дш҃а́мъ на́шимъ . =боⷢ҇ . Т=ы̀ бы́сть па́че є҆стества̀
бг҃ᲂрᲂди́тельнице , жили́ще вᲂи́стинꙋ всѣ́хъ цр҃ѧ . и҆ златᲂви́дныи кᲂвче́гъ ,
є҆ди́нагѡ закᲂнᲂда́вца в̾нꙋ́трь и҆мѣ́ѧ хрⷭ҇та̀ вᲂплᲂща́ема .

