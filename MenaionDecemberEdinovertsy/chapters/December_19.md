=МЦⷭ҇А ТОГО́ЖЕ ВЪ Ѳ҃І ДН҃Ь=

=ст҃а́гѡ мꙋ́ченика внифа́нтїѧ . =В=е́черъ , на гдⷭ҇и вᲂзва́хъ , стихѣ́ры .
гла́съ , д҃ . поⷣ . д=а́лъ є҆сѝ зна́менїе . ~Бл҃гᲂзва́нїе вᲂзжелѣ́лъ є҆сѝ ,꙳
нарече́нᲂе мꙋ́ченикѡмъ ,꙳ страстᲂте́рпче мнᲂгᲂстрада́льне .꙳ и҆ бᲂлѣ́зни
претерпѣ́лъ є҆сѝ ,꙳ де́рзᲂстнымъ нра́вᲂмъ ,꙳ небᲂлѣ́знено наслажде́нїе
прїѧ́ти всебл҃же́нне нбⷭ҇ныѧ ,꙳ и҆ ра́йскᲂе селе́нїе ,꙳ и҆ свѣ́тъ
невече́рнїи ,꙳ и҆ жи́знь вѣ́чнꙋю . ~Нᲂгте́мъ стрᲂга́нїѧ ,꙳ и҆ лю́таѧ
бᲂде́нїѧ ,꙳ и҆ ѻ҆́лᲂва врѣ́нїе ,꙳ главѣ̀ ѿѧ́тїе ,꙳ и҆ свирѣ́пыѧ претерпѣ́лъ
є҆сѝ бᲂлѣ́зни ,꙳ и҆ прилᲂжи́сѧ ли́кꙋ страстᲂте́рпецъ ра́дꙋѧсѧ
мнᲂгᲂстрада́льне .꙳ тѣ́мже мᲂле́бнᲂе твᲂѐ ,꙳ сᲂверша́емъ тᲂржество̀ страда́льче
внифа́нтїе ,꙳ а҆́нг҃лѡмъ сᲂбесѣ́дниче . ~Раба́ тѧ пᲂсла́вши ,꙳ бжⷭ҇твенагѡ
влады́кꙋ вᲂспрїѧ́тъ ,꙳ а҆глаи́да внифа́нтїе ,꙳ страстьмѝ ѡ҆блада́вша ,꙳
ца́рствᲂвавша над̾ мꙋчи́тели ,꙳ низ̾ло́жша врага̀ ,꙳ и҆ пᲂбѣ́дѣ вѣнце́мъ
ѡ҆дѣ́ѧнна .꙳ тѣ́мже цр҃кᲂвь тебѣ̀ ст҃ꙋ́ю прекра́снꙋ сᲂзда́вши ,꙳ въ не́йже
пᲂлᲂжи́ла є҆́сть ,꙳ сщ҃е́ннѡ вᲂсхвалѧ́емъ тѧ̀ . =и҆́ны , стихѣ́ры , бцⷣѣ .
гла́съ , и҆ поⷣ , то́йже . Ѡ҆=дᲂжди́ ми влⷣчце ꙳ твᲂеѧ̀ млⷭ҇ти бе́зднꙋ ,꙳ и҆
пᲂпа́льшеесѧ ѕно́емъ страсте́й срⷣце мᲂѐ ,꙳ ꙗ҆́кѡ ми́лᲂстива напо́й
ѻ҆трᲂкᲂви́це .꙳ и҆ ᲂу҆миле́нїѧ ка́плю тᲂчи́ти ,꙳ непреста́ннѡ сᲂтвᲂрѝ
мᲂлю́сѧ .꙳ и҆́миже ᲂу҆тѣше́нїѧ спᲂдо́блюсѧ чⷭ҇таѧ ,꙳ є҆́же ᲂу҆лꙋчи́ти
и҆́мꙋтъ ,꙳ и҆́же и҆́скреннѡ пла́кавшїисѧ . ~Бѣсо́вскими пᲂгᲂрбле́на прило́ги ,꙳
и҆ в̾ ро́въ пᲂги́бели в̾ве́ржена ,꙳ ᲂу҆ще́дри влⷣчце .꙳ и҆ ᲂу҆тверди́ мѧ
на ка́мени дᲂбрᲂдѣ́телей ,꙳ и҆ сᲂвѣ́ты враго́мъ разᲂрѝ .꙳ спᲂдо́би
твᲂри́ти мѧ ,꙳ пᲂвелѣ́нїѧ твᲂегѡ̀ сн҃а и҆ бг҃а на́шегѡ .꙳ ꙗ҆́кѡ да ᲂу҆лꙋчꙋ̀
ѡ҆ставле́нїе ꙳ в̾ де́нь сꙋ́дныи . ~Въ разбо́йники в̾падо́хъ ꙳ скве́рныхъ
ᲂу҆бі́ицъ ,꙳ пренепᲂро́чнаѧ ,꙳ и҆ нетлѣ́нныѧ ѻ҆де́жды вы́шнїѧ свѣ́тлᲂсти ,꙳
си́хъ нахᲂжде́нїи сᲂвлече́нъ бы́хъ , ѻ҆трᲂкᲂви́це .꙳ и҆ ѿ ни́хъ неми́лᲂстивнѡ
ᲂу҆ѧ́звихсѧ ,꙳ и҆ низве́рженъ бы́хъ въ мѣ́стѡ ѡ҆ѕлᲂбле́нїѧ є҆́ле жи́въ .꙳ но
пред̾варѝ ,꙳ и҆ рꙋ́кꙋ свᲂю̀ прᲂстрѝ .꙳ и҆ вᲂз̾дви́гни мѧ мᲂлю́сѧ . =сла́ва ,
и҆ ны́нѣ , боⷢ҇ . Н=а ѻ҆дрѣ̀ низ̾лежꙋ̀ ᲂу҆ны́нїѧ ꙳ всенепᲂро́чнаѧ ,꙳ и҆
лѣ́нᲂстнѡ прᲂхᲂжꙋ̀ житїѐ ,꙳ и҆ ᲂу҆жасо́хсѧ кᲂнца̀ мᲂегѡ̀ вре́мене бцⷣе .꙳
да не ꙗ҆́кᲂже ле́въ неща́днѡ расто́ргнетъ ꙳ смире́нꙋю мᲂю̀ дш҃ꙋ ,꙳ ѕмі́й
вселꙋка́выи .꙳ тѣ́мже свᲂе́ю бл҃гᲂстїю пре́жде кᲂнца̀ вари́вши ,꙳ к̾ пᲂкаѧ́нїю
мѧ̀ вᲂз̾дви́гни . =крⷭ҇тᲂбоⷢ҇ . поⷣ . ꙗ҆́=кѡ до́блѧ . ~Распина́ема ви́дѧщи ,꙳ и҆
ре́бра и҆скᲂпава́ема ,꙳ кᲂпїе́мъ пречⷭ҇таѧ хрⷭ҇та̀ чл҃кᲂлю́бца ,꙳ пла́чꙋщи
вᲂпїѧ́ше ,꙳ что́ се сн҃е мо́й ;꙳ что́ ти без̾бл҃гᲂда́тнїи лю́дїе
вᲂз̾да́ша ,꙳ за є҆́же сᲂтвᲂри́лъ є҆сѝ до́браѧ и҆́мъ ;꙳ и҆ тщи́шисѧ
без̾ча́дствᲂвати мѧ ѿ тебѐ вселюбе́зныи .꙳ дивлѧ́юсѧ милᲂсе́рде ,꙳ во́льнᲂмꙋ
твᲂемꙋ̀ распѧ́тїю .

Н=а ᲂу҆́трени . ѻ҆́ба кано́на , во ѻ҆кта́и . и҆ ст҃о́мꙋ , на д҃ . є҆мꙋ́же
краегране́сїе сицево̀ : вѣ́рно тѧ̀ пᲂе́мъ мч҃нче страда́льче . твᲂре́нїе
і҆ѡ́сифᲂво . гла́съ , д҃ . пѣ́снь , а҃ . і҆рмо́съ . Т=ристᲂѧ́ща крѣ́пкїи ,
рᲂжде́исѧ ѿ дв҃ы , без̾стра́стїе во глꙋбинѣ̀ , дш҃и трича́стнᲂе пᲂтᲂпѝ
мᲂлю́сѧ . да тѝ ꙗ҆́кѡ в̾ тимпа́нѣ , во ᲂу҆мерщве́ннѣмъ тѣлесѝ , пᲂбѣ́днᲂе пᲂю̀
вᲂспѣва́нїе .

=запѣ́въ : С=т҃ы́и мч҃нче внифа́нтїе , мᲂлѝ бг҃а ѡ҆ на́съ . ~Оу҆се́рднымъ
по́мыслᲂмъ , по́двигᲂмъ ревнᲂва́въ до́блимъ страда́льцемъ , пᲂстрада́лъ є҆сѝ
крѣ́пкѡ . и҆ ѕмі́ѧ ᲂу҆мертви́ла є҆сѝ страда́нїи свᲂи́ми живᲂно́сными ,
страда́льче внифа́нтїе , ст҃ы́мъ а҆́нг҃лѡмъ сᲂбесѣ́дниче . ~Ви́дѣвъ на землѝ
вра́жїю ле́сть и҆злїѧ́ннꙋ лю́тѣ , до́блїи страда́льче , дш҃ꙋ распали́въ
жела́нїемъ бжⷭ҇твенымъ , в̾ше́лъ є҆сѝ в̾ сꙋди́лище небᲂѧ́зненымъ требл҃же́нне
мꙋдрᲂва́нїемъ . ~Мꙋ́дрᲂстїю бжⷭ҇твенᲂю прᲂсвѣща́емь бл҃же́нне , немꙋ́дрыѧ
врагѝ ѡ҆бъюро́дилъ є҆сѝ . хрⷭ҇та̀ вᲂз̾вѣща́ѧ , дебельство́мъ пло́ти
ᲂу҆пᲂдо́бльшасѧ , и҆́мже ꙗ҆ви́тисѧ вᲂсхᲂтѣ̀ , внифа́нтїе мч҃нче
мнᲂгᲂстрада́льне . =боⷢ҇ . Г=о́рꙋ бж҃їю ю҆́же прᲂви́дѣ данїи́лъ , сѣ́нь
мы́сленꙋю , мр҃і́ю чи́стꙋю , сла́вы сщ҃е́нїе , трапе́зꙋ , бжⷭ҇твеныи хлѣ́бъ
в̾мѣ́щшꙋю , всѝ вѣ́рнїи є҆динᲂмꙋ́дрено вᲂспᲂе́мъ .

=пѣ́снь , г҃ . і҆рмо́съ . Ꙗ҆́=кѡ непло́ды рᲂдѝ , ѿ ꙗ҆зы́къ цр҃кви . и҆ мно́гѡ
ѡ҆ ча́дѣхъ и҆знемо́же со́нмище . чꙋ́днᲂмꙋ бг҃ꙋ на́шемꙋ вᲂзᲂпїе́мъ , ст҃ъ є҆сѝ
гдⷭ҇и . ~Ꙗ҆́кᲂже вᲂз̾желѣ̀ сла́вне , свᲂбо́дꙋ вы́шнюю ѿ гᲂспᲂжѝ рабо́ты
и҆збавлѧ́ешисѧ . стрⷭ҇те́мъ честны́мъ пᲂревнᲂва́въ сла́вне , и҆́же
за милᲂсе́рдїе раба̀ бы́вшаго . ~Плᲂтьски́хъ вы́шши ꙗ҆́вльсѧ мꙋдрᲂва́нїи ,
и҆змѣне́нїемъ бжⷭ҇твенымъ внеза́пꙋ , всѧ́кихъ прило́гъ лю́тыхъ претерпѣ́лъ
є҆сѝ ра́дꙋѧсѧ , мч҃нче внифа́нтїе . ~Себѐ ѿве́рглсѧ є҆сѝ , и҆ к̾ пᲂдвиго́мъ
и҆ бᲂре́нїемъ врага̀ и҆з̾ше́лъ є҆сѝ , крⷭ҇та̀ ѻ҆рꙋ́жїемъ ᲂу҆крѣ́пльсѧ . и҆
пᲂбѣ́дникъ бы́въ прᲂсла́висѧ , мч҃нче внифа́нтїе . =боⷢ҇ . С=ебѐ и҆злїѧ̀
ѻ҆те́ческихъ не и҆стᲂщи́въ во ᲂу҆тро́бѣ твᲂе́й нѣ́дръ пресꙋ́щныи бг҃ъ , и҆
тво́й сн҃ъ бы́сть всенепᲂро́чнаѧ , спаса́етъ чл҃чество .

=сѣда́ленъ . гла́съ , д҃ . К=ъ сᲂсло́вїю по́сланъ бы́въ мꙋ́ченическᲂмꙋ ,
мч҃нкъ бы́въ и҆́стиненъ . пᲂстрада́въ по хрⷭ҇тѣ̀ крѣ́пкѡ прехва́льне . бре́мѧ же
бл҃же́нне ѿ́данъ бы́сть вѣ́рᲂю пᲂсла́вшей тѧ̀ , внифа́нтїе бл҃же́нне . но
прилѣ́жнѡ мᲂлѝ , прїѧ́ти всѣ́мъ сᲂгрѣше́нїемъ сᲂверше́ннᲂе ѡ҆ставле́нїе .
=сла́ва , и҆ ны́нѣ , боⷢ҇ . Г=рѣхᲂлюби́въ сы́и мᲂлю́ тѧ , без̾грѣ́шнаго бг҃а
ро́ждьшаѧ , и҆́же грѣхѝ взе́млющаго ми́рꙋ чи́стаѧ . мнᲂгᲂгрѣ́шнꙋю ᲂу҆ще́дрити
дш҃ꙋ мᲂю̀ , и҆ грѣхѝ мᲂѧ̀ мно́гїѧ ѡ҆чи́стити . грѣ́шникѡмъ бо сама̀ є҆сѝ
ѡ҆чище́нїе , и҆ спасе́нїе вѣ́рнымъ и҆ застꙋпле́нїе . =крⷭ҇тᲂбоⷢ҇ . И҆́=же
и҆з̾ без̾нача́льна ѻ҆ц҃а рᲂжде́на , на пᲂслѣ́дᲂкъ пло́тїю ро́ждьшаѧ ,
на крⷭ҇тѣ̀ ви́сѧща зрѧ́щи хрⷭ҇тѐ , ᲂу҆вы̀ мнѣ̀ вᲂз̾жедѣ́нныи і҆с҃е ,
вᲂпїѧ́ше . ка́кѡ сла́вимыи ꙗ҆́кѡ бг҃ъ ѿ а҆́нг҃лъ , ѿ без̾зако́нныхъ челᲂвѣ́къ
сн҃е , хᲂтѧ̀ распина́ешисѧ . пᲂю́ тѧ дᲂлгᲂтерпѣли́ве .

=пѣ́снь , д҃ . і҆рмо́съ . Л=юбвѐ ра́ди ще́дре свᲂегѡ̀ си ѻ҆́браза ,
на крⷭ҇тѣ̀ свᲂе́мъ стᲂѧ̀ и҆ раз̾стᲂѧ́щасѧ ꙗ҆зы́цы . ты́ бо є҆сѝ бг҃ъ на́шъ ,
крѣ́пᲂсть мᲂѧ̀ и҆ пᲂхвала̀ . ~Оу҆блажа́ѧ стра́ждꙋщихъ терпѣ́нїе , пᲂдо́бїю
мч҃нче чⷭ҇тны́хъ страда́нїи . симъ ᲂу҆пᲂдо́билсѧ є҆сѝ бг҃ᲂмꙋ́дре пребᲂга́те .
~И҆ды́и вѣ́рᲂю къ мч҃нкъ бжⷭ҇твенᲂмꙋ сᲂсло́вїю бл҃же́нне , себѐ самᲂго̀
жела́ющей бре́мѧ дᲂстᲂчꙋ́дне бг҃ᲂмꙋ́дре ѿ́далъ є҆сѝ . ~Ѡ҆чище́нъ ꙗ҆́кѡ ѕла́то
мч҃нче , ꙗ҆́звенымъ гᲂрни́лᲂмъ чистѣ́йши ꙗ҆ви́сѧ нᲂсѧ̀ зижди́телѧ , страсте́мъ
и҆зᲂбраже́нїе . =боⷢ҇ . Д=в҃ствᲂмъ по ржⷭ҇твѣ̀ запечатлѣ́ннꙋ смᲂтрѧ́юще
ѻ҆трᲂкᲂви́це , несказа́ннѡ рᲂже́ннаго сло́ва и҆́з̾ бᲂкꙋ твᲂе́ю , вѣ́рнѡ
велича́емъ .

=пѣ́снь , є҃ . і҆рмо́съ . П=рᲂсвѣще́нїе твᲂѐ гдⷭ҇и низ̾пᲂслѝ на́мъ ,
ѿ мглы̀ прегрѣше́нїѧ разрѣшѝ бл҃же , и҆ твᲂегѡ̀ ми́ра с̾ нб҃сѐ пᲂдава́ѧ .
~Ꙗ҆́кѡ свѣтᲂза́рнаѧ вᲂсїѧ́лъ є҆сѝ ѕвѣзда̀ ѿ за́падъ , и҆ заше́лъ є҆сѝ мч҃нче
страда́нїѧ терпѣ́нїемъ , а҆́бїе къ за́падᲂмъ вᲂсїѧ́еши ѡ҆зарѧ́ѧ кᲂнцы̀ .
~Мч҃нчески пᲂд̾виза́сѧ , нᲂгте́мъ и҆стерза́нїе . ѻ҆́стрыми мч҃нче трᲂстьмѝ
сбᲂда́емь , и҆ лꙋка́вагѡ жа́ла притꙋпи́лъ є҆сѝ бл҃гᲂда́тїю . ~Вра́жїѧ
и҆знемᲂго́ша бг҃ᲂмꙋ́дре ѡ҆ тебѣ̀ кᲂва́рьствїѧ , и҆́бо є҆́же къ бг҃ꙋ
вᲂз̾зрѣ́нїемъ неꙋкло́ннымъ , плᲂтьскі́ѧ ра́ны ꙗ҆́кᲂже беспло́тенъ терпѧ́ше .
=боⷢ҇ . С=кве́рны всѧ́кїѧ ѿмы́й дв҃о дꙋшѝ мᲂеѧ̀ , вᲂпїю́ ти . и҆ спаси́ мѧ
чⷭ҇таѧ , ꙗ҆́же и҆́стиннаго бг҃а сп҃са на землѝ вᲂпло́щшаѧ .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡ҆бразꙋ́ѧ пᲂгребе́нїе тридне́внᲂе ,
пррⷪ҇къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . ~Бїе́мь ра́нами плᲂтьски́ми , ᲂу҆ѧзви́лъ є҆сѝ без̾бо́жныѧ ,
не и҆сцѣ́льнѡ бᲂлѧ́щїѧ невѣ́денїемъ . и҆ бᲂлѧ́щимъ ꙗ҆ви́сѧ вра́чь ,
страда́льче внифа́нтїе . ~Вᲂз̾выша́емь к̾ бг҃ꙋ бл҃же́нне пᲂжда́нїемъ
по́двигъ , врагѝ неви́димыѧ раз̾рази́лъ є҆сѝ . и҆ низ̾ве́рженымъ пᲂмо́щникъ
стрⷭ҇тᲂте́рпче бы́лъ є҆сѝ . ~Влачи́мь по землѝ ꙗ҆́кᲂже ка́мень мнᲂгᲂцѣ́ненъ
страда́льче , пре́лести низ̾лᲂжи́лъ є҆сѝ ᲂу҆тверже́нїе . вѣ́рныхъ же срⷣца̀
ᲂу҆мнᲂжа́ѧ , вѣ́рᲂю ᲂу҆тверди́лъ є҆сѝ . =боⷢ҇ . К=ꙋпина́ тѧ прᲂѡ҆бража́ше ,
всенепᲂро́чнаѧ пе́рвїе , гᲂрѧ́щи и҆ ника́кᲂже ѡ҆палѧ́ема , пречⷭ҇таѧ . и҆́бо
ꙗ҆́кᲂже ѻ҆на̀ не ѡ҆пали́сѧ , бг҃а вᲂпло́щши .

=кᲂнда́къ . гла́съ , д҃ . И҆=зы́де къ страстᲂте́рпческихъ прїѧ́тїю мᲂще́й ,
и҆ стра́жꙋщихъ зако́ннѣ вѣ́ры ра́ди зрѧ̀ , пᲂказа́лъ є҆сѝ мꙋ́жески крѣ́пᲂсть
свᲂю̀ . ᲂу҆стреми́всѧ на́ страсти и҆спᲂвѣ́данїемъ во хрⷭ҇та̀ . и҆ прїе́мъ
по́честь пᲂбѣ́ды твᲂегѡ̀ страда́нїѧ внифа́нтїе , прⷭ҇нѡ мᲂлѝ за ны̀ .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Кᲂлѣ́на не преклᲂни́въ и҆стꙋка́ннымъ ,
во и҆скꙋше́нїѧ в̾ве́рженъ бы́сть , въ вели́кꙋ по и҆́стинѣ мч҃нче пе́щь .
в̾ не́й же ѡ҆рᲂша́емь бл҃гᲂдарѧ̀ хрⷭ҇та̀ во́ вѣки . ~Разᲂри́ти крѣ́пᲂсть
твᲂегѡ̀ и҆спᲂвѣ́данїѧ тща́сѧ сꙋемꙋ́дреныи , во внꙋ́тренѧѧ твᲂѧ̀ клᲂко́чꙋщее
ѻ҆́лᲂво неми́лᲂстивнѡ влива́етъ . но ꙗ҆́вѣ пᲂсрами́сѧ . ~Пᲂсѣ́ченъ бы́въ
ᲂу҆се́рднѡ въ честнꙋ́ю свᲂю̀ главꙋ̀ , врага̀ льсти́вагѡ мнᲂгᲂко́зненꙋю главꙋ̀
ѿсѣ́клъ є҆сѝ , свᲂегѡ̀ мꙋ́жества мече́мъ , мч҃нче хрⷭ҇то́въ бг҃ᲂмꙋ́дре .
=боⷢ҇ . Д=а гла́сы прпⷣбными пѣснᲂсло́влю тѧ ѻ҆трᲂкᲂви́це , страсте́й мѧ
и҆зба́ви мᲂльба́ми свᲂи́ми , бѣ́дъ же и҆ скᲂрбе́й , и҆ лꙋка́выхъ чл҃къ ,
ѡ҆ѕло́бити мѧ и҆́щꙋщихъ .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
бл҃гᲂслᲂви́те гдⷭ҇нѧ гдⷭ҇а . ~Пᲂле́знᲂе твᲂѐ сᲂдѣ́лᲂваѧ спасе́нїе хрⷭ҇то́съ ,
внифа́нтїе , взыска́юща мᲂще́й дᲂбрᲂпᲂбѣ́дныхъ мч҃нкъ , тѧ̀ ᲂу҆крѣплѧ́етъ ,
є҆́же вѣ́рнѡ и҆ска́ше бы́ти . ~Бл҃же́ннѣй гᲂспᲂжѝ , бл҃же́нно сᲂкро́вище
пᲂдаде́сѧ бл҃же́нне . и҆́мже ѡ҆бᲂгати́вшисѧ пᲂѧ́ше ве́селымъ срⷣцемъ , гдⷭ҇а
по́йте всѧ̀ дѣ́ла , и҆ превᲂзнᲂси́те є҆гѡ̀ во́ вѣки . со тща́нїемъ сла́внаѧ
жена̀ вᲂз̾дви́гши хра́мъ сщ҃е́ненъ , тѧ̀ в̾ не́мъ пᲂлага́етъ . сꙋ́щїи
бжⷭ҇твенѣй трⷪ҇цѣ хра́мъ , стрⷭ҇тᲂте́рпче хрⷭ҇то́въ внифа́нтїе .
~Оу҆мертви́всѧ за любо́вь зижди́телѧ , ᲂу҆мерщвѧ́ющагѡ стра́сти тлетво́рныѧ .
живᲂтвᲂрѧ́й мл҃твᲂю твᲂе́ю , ꙗ҆́снѡ вᲂпїю́щїѧ , всѧ̀ дѣ́ла блгⷭ҇ви́те по́йте
гдⷭ҇а . =боⷢ҇ . Н=а тѧ̀ чи́стꙋю пребжⷭ҇твеныи сᲂше́дъ , ꙗ҆́кᲂже вѣ́сть
вᲂплᲂти́сѧ . и҆ землены́ѧ ѡ҆бᲂжѝ , пᲂю́щїѧ дв҃о , блгⷭ҇ви́те всѧ̀ дѣ́ла гдⷭ҇нѧ
гдⷭ҇а .

=пѣ́снь , ѳ҃ . і҆рмо́съ . Є҆=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~Ви́дѣвши тѧ̀
бре́мѧ сщ҃е́нно , ра́дᲂвашесѧ . вᲂпїю́щи при́снѡ по́мнимаѧ , раба̀ пᲂсла́хъ тѧ̀
бл҃же́нне , гᲂспᲂди́на и҆́стинна пᲂдъє́млю , рабо́ты мѧ ѕо́лъ и҆збавлѧ́юща ,
твᲂи́ми бл҃гᲂпрїѧ́тными мᲂльба́ми . ~Ꙗ҆́кѡ кри́нъ во ᲂу҆до́лїѧхъ мы́сленыхъ ,
прᲂцвѣ́лъ є҆сѝ мч҃нчески внифа́нтїе . ꙗ҆́кѡ фи́никъ вᲂз̾вы́сисѧ , ꙗ҆́кѡ ке́дръ
пᲂзна́сѧ мѷрѡꙋха́ненъ . ꙗ҆ви́сѧ ꙗ҆́кᲂже и҆збра́ненъ кипари́съ , бл҃гᲂꙋха́ѧ дш҃а
на́ша . ~Дне́сь па́мѧть твᲂѧ̀ на́мъ вᲂсїѧ̀ стрⷭ҇тᲂте́рпче , ꙗ҆́кᲂже сл҃нце
сїѧ́нїемъ бжⷭ҇твеныхъ дарᲂва́нїи , прᲂсвѣща́ющи дш҃а пᲂю́щихъ тѧ̀ .
страсте́й же мглꙋ̀ ѿгᲂнѧ́ющи , мч҃нче бг҃ᲂмꙋ́дре пребл҃же́нне . ~Ꙗ҆́кѡ сл҃нце
ѿ за́падъ вᲂсїѧ́лъ є҆сѝ , и҆ вᲂсто́чнагѡ гра́да дᲂсти́глъ є҆сѝ , и҆дѣ́же
пᲂстрада́въ . и҆ сме́ртїю заше́дъ , к̾ жи́зни вᲂсїѧ́лъ є҆сѝ . и҆ ри́ма
свѣ́тлагѡ пᲂсти́глъ є҆сѝ , сегѡ̀ ѡ҆гражда́ѧ мᲂльба́ми свᲂи́ми . =боⷢ҇ .
С=вѣ́тᲂмъ мѧ̀ ѡ҆зарѝ твᲂи́мъ всенепᲂро́чнаѧ , и҆́же во тмѣ̀ сᲂдержи́маго
грѣхо́внѣй бцⷣе , и҆ пᲂда́ждь во́ дне хᲂди́ти бжⷭ҇твеныхъ пᲂвелѣ́нїи ,
бг҃ᲂневѣ́сто . ꙗ҆́кѡ да пᲂю́ тѧ всепѣ́тꙋю .

