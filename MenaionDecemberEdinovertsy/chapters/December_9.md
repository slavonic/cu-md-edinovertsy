=МЦⷭ҇А ТОГО́ЖЕ ВЪ Ѳ҃ ДН҃Ь=

=зача́тїе ст҃ы́ѧ а҆́нны , є҆гда̀ зача́тъ ст҃ꙋ́ю бцⷣꙋ . =В=е́черъ , на гдⷭ҇и
вᲂзва́хъ , стихѣ́ры , на́ ѕ҃ . гла́съ , д҃ . поⷣ . и҆́=же зва́нныи свы́ше .
~Пло́дъ принᲂсѧ́щи непло́ды ,꙳ па́че наде́жды ,꙳ дв҃ꙋ хᲂтѧ́щꙋю рᲂди́ти бг҃а
пло́тїю .꙳ ра́дᲂстїю свѣ́титсѧ ,꙳ и҆ ликꙋ́етъ ра́дꙋющисѧ ,꙳ велегла́снѡ
взыва́ющи ,꙳ кᲂлѣ́на всѧ̀ ,꙳ сра́дꙋйтемисѧ і҆и҃лева .꙳ сѐ во́ чревѣ нᲂшꙋ̀ ,꙳
и҆ пᲂнᲂше́нїе без̾ча́дства ѿлага́ю .꙳ ꙗ҆́кᲂже бл҃гᲂи҆зво́ли бл҃гᲂда́тель ,꙳
ᲂу҆слы́ша мл҃твꙋ мᲂю̀ и҆ бᲂлѣ́зни срⷣца ,꙳ и҆сцѣли́въ жела́емыхъ мѝ . ~И҆́же
ѿ немо́крена ка́мене .꙳ и҆стᲂчи́выи во́дꙋ ,꙳ пло́дъ чре́вꙋ твᲂемꙋ̀ а҆́нно
да́рꙋетъ ,꙳ при́снѡ дв҃ꙋ влⷣчцꙋ .꙳ и҆з̾ неѧ́же вᲂда̀ спасе́нїѧ хо́щетъ
прᲂи҆зы́ти .꙳ нектᲂмꙋ̀ ꙗ҆́кᲂже непло́днаѧ землѧ̀ ,꙳ пребꙋ́деши на землѝ ,꙳
пᲂнᲂше́нїе ѿчꙋжи́ла є҆сѝ .꙳ зе́млю бо вᲂз̾расти́вшꙋ плᲂдᲂнᲂсѧ́щꙋ жи́зни
кла́съ ,꙳ и҆́же пᲂнᲂше́нїѧ ѿє҆́млющагѡ ,꙳ всѣ́мъ чл҃кѡмъ ꙗ҆́кᲂже и҆зво́ли ,꙳
за милᲂсе́рдїе ми́лᲂсти вᲂѡ҆брази́тисѧ в̾ чꙋже́е . ~Прⷪ҇рческаѧ рече́нїѧ ,꙳
ны́нѣ и҆спᲂлнѧ́ютсѧ .꙳ гᲂра́ бо ст҃а́ѧ ,꙳ в̾ лᲂжесна́хъ вᲂдрꙋжа́етсѧ .꙳
лѣ́ствица бжⷭ҇твенаѧ насажда́етсѧ .꙳ прⷭ҇то́лъ вели́кїи цр҃е́въ
прᲂꙋгᲂто́ваетсѧ .꙳ мѣ́сто ᲂу҆краша́етсѧ бг҃ᲂхᲂди́мᲂе .꙳ кꙋпина̀ неѡ҆пали́маѧ ,
начина́етъ прᲂзѧба́ти .꙳ мѷрѡпᲂло́жница ст҃ы́ни ᲂу҆́же и҆стека́етъ ,꙳
непло́дствїѧ рѣ́ки прᲂстира́ющи бг҃ᲂмꙋ́дреныѧ а҆́нны ,꙳ ю҆́же вѣ́рᲂю
ᲂу҆блажа́емъ . =сла́ва , и҆ нн҃ѣ . гла́съ , в҃ . Н=едᲂвѣ́дᲂмᲂе а҆́нг҃лѡмъ , и҆
чл҃кѡмъ вели́кᲂе , є҆́же ѿ́ вѣ́ка сᲂкрᲂве́ннᲂе та́инство пресла́внᲂе , дне́сь
въ лᲂжесна́хъ цѣлᲂмꙋ́дреныѧ а҆́нны , младᲂно́ситсѧ мр҃і́ѧ бг҃ᲂѻ҆трᲂкᲂви́ца ,
ᲂу҆гᲂто́ваема во вселе́нїе всѣ́хъ цр҃ѧ вѣко́мъ , и҆ во ѡ҆бнᲂвле́нїе ро́да
на́шегѡ . и҆́же чи́стᲂю со́вѣстїю ᲂу҆мо́лимъ , вᲂпїю́ще к̾ не́й , мᲂлѝ
сн҃а свᲂегѡ̀ и҆ бг҃а , ꙗ҆́кѡ застꙋ́пница сꙋ́щи на́мъ хрⷭ҇тїа́нѡмъ , спастѝ
дш҃а на́ша .

Н=а стихо́внѣ , во ѻ҆кта́и . сла́ва , и҆ ны́нѣ . гла́съ , в҃ . Д=не́сь
и҆з̾ ко́рене дв҃дᲂва ца́рскаѧ пᲂрфи́ра прᲂзѧ́бши . и҆ ѿ і҆єссе́ѧ и҆з̾растѝ
начина́етъ цвѣ́тъ та́йныи , в̾ не́мже хрⷭ҇то́съ на́шъ прᲂцвѣтѐ , спаса́ѧи дш҃а
на́ша .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . Д=не́сь непло́дствїѧ сᲂꙋ́зы разрѣша́ютсѧ , і҆ѡаки́ма бо и҆ а҆́ннꙋ
ᲂу҆слы́ша бг҃ъ , па́че наде́жды рᲂди́тисѧ и҆́ма ꙗ҆́вѣ грѧде́тъ
бг҃ᲂѻ҆трᲂкᲂви́ца . и҆з̾ неѧ́же са́мъ бл҃гᲂвᲂлѝ рᲂди́тисѧ , неѡ҆пи́санныи
зе́менъ бы́въ . а҆́нг҃лѡмъ пᲂвелѣ̀ вᲂпи́ти є҆́й . ра́дꙋисѧ ѡ҆бра́дᲂваннаѧ гдⷭ҇ь
с̾ тᲂбо́ю .

Н=а ᲂу҆́трени , ѻ҆́ба кано́на , во ѻ҆кта́и . и҆ ст҃ы́мъ , на́ ѕ҃ . гла́съ ,
а҃ . пѣ́снь , а҃ . і҆рмо́съ . П=ѣ́снь пᲂбѣ́днꙋю вᲂспᲂе́мъ всѝ бг҃ꙋ ,
сᲂтво́ршемꙋ ди́внаѧ чꙋдеса̀ мы́шцею высо́кᲂю , и҆ спа́сшꙋ і҆и҃лѧ , ꙗ҆́кѡ
прᲂсла́висѧ .

=запѣ́въ : П=рест҃а́ѧ гжⷭ҇е бцⷣе спасѝ на́съ . ~Зача́тїе дне́сь бг҃ᲂмꙋ́драѧ
а҆́нно твᲂѐ пра́зднꙋемъ , ꙗ҆́кѡ в̾мѣсти́вшꙋю и҆́же ника́кᲂже в̾мѣсти́маго
зачала̀ є҆сѝ , непло́дныхъ ѿрѣ́шшисѧ сᲂꙋ́зъ . ~Пра́веднᲂю ᲂу҆слы́шалъ є҆сѝ
мл҃твꙋ , ст҃ы́хъ и҆спо́лнилъ є҆сѝ ѡ҆бѣща́нїе гдⷭ҇и пра́ѻ҆ц҃ъ твᲂи́хъ . и҆
си́мъ по́далъ є҆сѝ пло́дъ тебѐ ро́ждьшꙋю чи́стꙋю . ~А҆́нна сла́внаѧ , ны́нѣ
зачина́етъ ѻ҆трᲂкᲂви́цꙋ чи́стꙋю ꙗ҆́же беспло́тнаго заче́ншꙋ гдⷭ҇а пребл҃га́го .
и҆ рᲂди́ти хо́щетъ пло́тїю хᲂтѧ́щꙋю рᲂди́ти хрⷭ҇та̀ . =Ѿ= тлѣ́ннᲂю вᲂсїѧ́ла
є҆сѝ дв҃о лᲂжеснꙋ̀ , в̾ нетлѣ́ннѣ бо чре́вѣ , сла́вы сл҃нца нᲂси́ла є҆сѝ .
бы́вша ꙗ҆́кᲂже є҆смы̀ крᲂмѣ̀ ѻ҆́браза смѣше́нїѧ .

=катава́сїѧ : Х=рⷭ҇то́съ ражда́етсѧ .

=пѣ́снь , г҃ . і҆рмо́съ . Д=а ᲂу҆тверди́тсѧ срⷣце мᲂѐ в̾ во́ли твᲂе́й
хрⷭ҇тѐ бж҃е , и҆́же над̾ вᲂда́ми нб҃о ᲂу҆тверже́и втᲂро́е , и҆ ѡ҆снᲂва́выи
на вᲂда́хъ зе́млю всемᲂгі́и . ~Пло́дъ чре́ва а҆́ще пᲂда́си мѝ вᲂпїѧ́ше а҆́нна
ко́ гдⷭ҇ꙋ , вᲂз̾вели́чена бꙋ́дꙋ , и҆ тебѣ̀ принесꙋ̀ сі́й . сегѡ̀ ра́ди
зачина́етъ чⷭ҇тꙋю бг҃ᲂмт҃рь . ~Ꙗ҆́же по зако́нꙋ скᲂнча́вши , и҆ бг҃ᲂви
непᲂро́чнѡ рабо́тавши , во́ чревѣ но́сиши , и҆́же вᲂи́стиннꙋ закᲂнᲂда́вца
ро́ждьшꙋю а҆́нно всечⷭ҇тна́ѧ . тѣ́мъ тѧ̀ вѣ́рнїи ᲂу҆блажа́емъ . ~Пᲂслѣдѝ
мᲂлѧ́щисѧ тебѣ̀ , гла́съ ᲂу҆слы́ша вы́шнїи а҆́нно бг҃ᲂмꙋ́драѧ . и҆ пло́дъ
чре́вꙋ твᲂемꙋ̀ пᲂдадѐ , ра́еви ѿве́рзшꙋю две́рь бл҃гᲂда́тїю . =боⷢ҇ .
Н=епло́дствꙋющи мы́сли мᲂе́й . непло́дїе всѧ́кᲂе ѿженѝ , и҆ плᲂдᲂно́снꙋ
дᲂбрᲂдѣ́тельми дш҃ꙋ мᲂю̀ пᲂкажѝ прест҃а́ѧ бцⷣе вѣ́рнымъ пᲂмо́щнице .

=катава́сїѧ : П=ервᲂвѣ́чнᲂмꙋ ѿ ѻ҆ц҃а .

=сѣда́ленъ . гла́съ , д҃ . І҆=ѡаки́мъ сщ҃е́нныи и҆ а҆́нна , да́ръ принесо́ша
дре́внимъ сщ҃е́нникѡмъ . и҆ непрїѧ́ти бы́ша непло́ды сꙋ́ще . мᲂльбꙋ̀ принесо́ша
да́телю всѧ́ческимъ , и҆ мл҃твꙋ и҆́хъ ᲂу҆слы́шавъ . да́рꙋетъ и҆́мъ сꙋ́щꙋю две́рь
жи́зни . є҆ѧ́же ст҃о́е пᲂчита́емъ зача́тїе . =сла́ва , и҆ ны́нѣ . Н=ескве́рнаѧ
а҆́гница и҆ пречи́стыи черто́гъ , ѿ пра́ведникꙋ прᲂи҆зы́ти ны́нѣ начина́етъ
вѣ́рнїи , бг҃ᲂꙋкра́шенаѧ мр҃і́ѧ пресла́внѡ . весели́тесѧ про́чее не́бо и҆
землѧ̀ , и҆ всѝ земнᲂро́днїи сᲂвзыгра́йте . ꙗ҆́кѡ сᲂтвᲂрѝ дне́сь пресла́внаѧ
бг҃ъ . во́ чревѣ непло́дствꙋющѣ пло́дъ , є҆ди́нꙋ пᲂказа́въ дв҃ꙋ . ю҆́же вѣ́рнѡ
вᲂспᲂе́мъ .

=пѣ́снь , д҃ . і҆рмо́съ . Д=х҃ᲂмъ пред̾зрѧ̀ прᲂро́къ а҆вва́кꙋмъ , слᲂвесѐ
вᲂплᲂще́нїе прᲂпᲂвѣ́даше глаго́лѧ , внегда̀ прибли́жатсѧ лѣ́та пᲂзна́нъ
бꙋ́деши . внегда̀ прїи́детъ вре́мѧ ꙗ҆ви́шисѧ , сла́ва си́лѣ твᲂе́й гдⷭ҇и . =Ѽ=
бжⷭ҇твенᲂе вѣща́нїе , ѽ стра́ннᲂе гл҃анїе . а҆́ще а҆́зъ зачнꙋ̀ , ко а҆́нг҃лꙋ
и҆́же к̾ не́й по́сланꙋ бы́вшꙋ , а҆́нна дивлѧ́щисѧ велегла́снѡ вᲂпїѧ́ше ,
бг҃ᲂви мᲂемꙋ̀ сла́ва , твᲂрѧ́щемꙋ пресла́внаѧ . ~Сра́дꙋйтемисѧ всѧ̀ кᲂлѣ́на
і҆и҃лева , во ᲂу҆тро́бѣ зача́хъ но́вᲂе нб҃о . и҆з̾ него́же ѕвѣзда̀ вᲂсїѧ́етъ
пᲂма́лѣ спасе́нїѧ і҆с҃ъ свѣтᲂда́вецъ , а҆́нна ра́дꙋющисѧ в̾зыва́ше . ~Оу҆слы́ша
а҆́ннино бг҃ъ стᲂна́нїе , и҆ в̾нѧ́тъ гла́съ мᲂли́твѣ є҆ѧ̀ . и҆ непло́д̾ствїѧ
ѻ҆́блакъ разо́рь , свѣ́тᲂмъ ѡ҆зарѧ́етъ бл҃гᲂча́дїѧ пресла́внѡ . тѣ́мже
зачина́етъ є҆ди́нꙋ чⷭ҇тꙋю . =боⷢ҇ . Д=в҃о бцⷣе нескве́рнаѧ чⷭ҇таѧ , ѡ҆сквернена̀
прегрѣше́ньми ѡ҆чи́сти мѧ ны́нѣ щедро́тъ твᲂи́хъ чи́стыми крᲂпле́ньми . и҆
да́ждь ми рꙋ́кꙋ по́мᲂщи , да зᲂвꙋ̀ , сла́ва ти чⷭ҇таѧ бг҃ᲂпрᲂсла́вленаѧ .

=катава́сїѧ : Ж=е́ѕлъ и҆з̾ ко́рене .

=пѣ́снь , є҃ . і҆рмо́съ . Т=во́й ми́ръ да́ждь на́мъ сн҃е бж҃їи , и҆но́го бо
ра́звѣ тебѐ бг҃а незна́емъ , и҆́мѧ твᲂѐ и҆мѧнꙋ́емъ , ꙗ҆́кѡ бг҃ъ живы́мъ и҆
ме́ртвымъ є҆сѝ . и҆з̾ ко́рене прᲂзѧ́бшꙋю дв҃дᲂва и҆ і҆єссе́ѡва , а҆́нна ны́нѣ
и҆зрасти́ти начина́етъ бжⷭ҇твеныи же́злъ прᲂзѧ́бшїи . та́йныи цвѣ́тъ хрⷭ҇та̀
жизнᲂда́вца . ~Мт҃ри бы́вши ми а҆́нна вᲂпїѧ́ше , ᲂу҆́зрѧтъ лю́дїе и҆
ᲂу҆дивѧ́тсѧ . се́бо рᲂждꙋ̀ ꙗ҆́кᲂже бл҃гᲂи҆зво́ли , и҆́же сᲂꙋ́зы разрѣ́шь
непло́дствїѧ мᲂегѡ̀ . ~Ѻ҆трᲂкᲂви́цꙋ ю҆́же зача́хъ а҆́зъ , прᲂро́честїи гла́си
и҆з̾дале́ча прᲂвᲂзвѣсти́ша , го́рꙋ и҆ две́рь непрᲂхᲂди́мꙋю , ра́дᲂстнѡ а҆́нна
вᲂпїѧ́ше прихᲂдѧ́щимъ . =боⷢ҇ . Ѻ҆́=блакъ и҆ ра́й , и҆ две́рь свѣ́та ,
трапе́зꙋ и҆ рꙋно̀ с̾вѣ́мы , и҆ рꙋ́чкꙋ в̾нꙋ́трь ма́ннꙋ нᲂсѧ́щꙋ , наслажде́нїе
ми́рꙋ , чⷭ҇таѧ мт҃и дв҃о .

=катава́сїѧ : Б=г҃ъ сы́и ми́ра .

=пѣ́снь , ѕ҃ . і҆рмо́съ . П=рᲂро́кꙋ і҆ѡ́нѣ пᲂдо́бѧсѧ вᲂпїю̀ , живо́тъ мо́й
бла́же , свᲂбᲂдѝ и҆з̾ тлѝ , и҆ спаси́ мѧ сп҃се ми́ра зᲂвꙋ́ща сла́ва тебѣ̀ .
~Ка́кѡ вмѣща́етсѧ во ᲂу҆тро́бѣ , вмѣ́щшаѧ бг҃а . ка́кѡ ражда́етсѧ , бг҃а
ро́ждьшаѧ пло́тїю . ка́кᲂже дᲂи́тсѧ , ꙗ҆́же зижди́телѧ млеко́мъ напᲂи́вшаѧ .
~Мᲂльбꙋ̀ ва́шꙋ ᲂу҆слы́ша бг҃ъ , плᲂдᲂви́тъ пло́дъ ны́нѣ да́рꙋетъ ва́мъ
прехва́льнїи , і҆ѡаки́ме и҆ а҆́нно дне́сь . ~Чи́стꙋю гᲂлꙋ́бицꙋ заче́нши
во́ чревѣ , ра́дᲂсти дх҃о́вныѧ и҆спо́лнисѧ вᲂи́стинꙋ , принᲂсѧ́щи пѣ́сни
бл҃гᲂда́рныѧ а҆́нно бг҃ᲂви . =боⷢ҇ . Т=ревᲂлне́нїѧ по́мыслы , и҆ страсте́й
наше́ствїѧ , глꙋбина̀ грѣхо́въ , ѻ҆каѧ́ннꙋю дш҃ꙋ мᲂю̀ пᲂгрꙋжа́ютъ . пᲂмᲂзи́ ми
влⷣчце ст҃а́ѧ .

=катава́сїѧ : О=у҆тро́ба і҆ѡ́нꙋ .

=кᲂнда́къ . гла́съ , д҃ . П=ра́зднꙋетъ дне́сь вселе́ннаѧ а҆́ннино зача́тїе
бы́вшее по́ бз҃ѣ . и҆́бо та̀ пᲂрᲂдѝ ꙗ҆́же па́че сло́ва , сло́во ро́ждьшꙋю .
=и҆́кᲂсъ . І҆=ѡаки́мъ чꙋ́дныи , и҆ а҆́нна бг҃ᲂмꙋ́драѧ , ѻ҆́ба живѧ́ста
во всѧ́кᲂмъ бл҃гᲂче́стїи , по зако́нꙋ мѡѷсе́ѡвꙋ , непло́дна бѣ́ста , и҆
мᲂлѧ́стасѧ бг҃ꙋ ѿ всеѧ̀ дш҃и гл҃юще , гдⷭ҇и саваѡ́ѳе пребл҃гі́и , всѧ́ческимъ
ча́ѧнїе , без̾ча́дствїѧ бᲂлѣ́знь , и҆ пᲂнᲂше́нїѧ вѣ́си печа́ль , пᲂда́ждь
ᲂу҆́бѡ на́мъ пло́дъ ѿ́ чрева , и҆ принесе́мъ тᲂгѡ̀ въ цр҃кᲂвь твᲂю̀ да́ръ
сщ҃е́нъ , и҆ принᲂше́нїе и҆спо́лнено , ꙗ҆́же па́че сло́ва , сло́во ро́ждьшꙋю .

=пѣ́снь , з҃ . і҆рмо́съ . Ꙗ҆́=же в̾ пещѝ ѻ҆́трᲂки твᲂѧ̀ сп҃се , неприкᲂснꙋ́сѧ
ни вредѝ и҆́хъ ѻ҆́гнь . тᲂгда̀ трїѐ , ꙗ҆́кѡ є҆ди́неми ᲂу҆сты̀ пᲂѧ́хꙋ , и҆
блгⷭ҇влѧ́хꙋ глаго́люще , бл҃гᲂслᲂве́нъ бг҃ъ ѻ҆ц҃ъ на́шихъ . ~Без̾ча́дствїѧ
пᲂнᲂше́нїѧ ᲂу҆бѣжа́ти мᲂлѧ́стасѧ влⷣцѣ и҆ бг҃ꙋ . и҆ сею̀ , мл҃твы и҆ гла́съ
ᲂу҆слы́шавъ , себѐ ро́ждьшꙋю пло́дъ пᲂдадѐ и҆́ма , ꙗ҆́кᲂже бл҃гᲂи҆зво́ли .
~Цр҃ьскаѧ багрѧни́ца , въ твᲂе́мъ чре́вѣ и҆стка́тисѧ а҆́нно зачина́етъ .
в̾ ню́же бг҃ъ и҆ цр҃ь всѣ́хъ ѡ҆бле́ксѧ земны́мъ ꙗ҆ви́тсѧ , и҆ смири́тъ врагѝ
бᲂрю́щїѧсѧ с̾ на́ми . ~Мѵ́рѡ бл҃гᲂꙋха́ннᲂе во ᲂу҆тро́бѣ зачала̀ є҆сѝ а҆́нно .
мѵ́рѡ живо́тнᲂе па́че є҆стества̀ вᲂспрїе́мшꙋю влⷣкꙋ . вᲂнѧ́ми бл҃гᲂда́ти ,
пᲂмышле́нїѧ на́ша ѡ҆бл҃гᲂꙋха́вшагѡ . =боⷢ҇ . Ꙗ҆́=кѡ є҆ди́нᲂгѡ ѿ трⷪ҇цы тѧ̀
хрⷭ҇тѐ сла́вимъ . ꙗ҆́кѡ ѿ дв҃ы вᲂпло́щьсѧ , крᲂмѣ̀ прелᲂже́нїѧ чл҃ческа всѧ̀
пᲂнесѐ . не ѿстꙋ́пль є҆стества̀ ѻ҆те́ческа і҆с҃е , а҆́ще и҆ сᲂедини́сѧ на́мъ .

=катава́сїѧ : Ѻ҆́=трᲂцы во бл҃зѣ́й .

=пѣ́снь , и҃ . і҆рмо́съ . Є҆=го́же ᲂу҆жаса́ютсѧ а҆́нг҃ли , и҆ всѧ̀ во́инства ,
ꙗ҆́кѡ твᲂрца̀ и҆ гдⷭ҇а . по́йте сщ҃е́ннїи , прᲂсла́вите ѻ҆́трᲂцы . блгⷭ҇ви́те
лю́дїе , и҆ превᲂзнᲂси́те во всѧ̀ вѣ́ки . ~Дв҃дъ ю҆́же прᲂречѐ цр҃цꙋ , сѐ
во́ чревѣ прїѧ́хъ а҆́нна вᲂпїѧ́ше . и҆ рᲂждꙋ̀ всѣ́хъ застꙋ́пницꙋ , цр҃ѧ
хрⷭ҇та̀ хᲂтѧ́щꙋю рᲂди́ти . ~Землѧ̀ в̾ ню́же всели́сѧ землѝ сᲂдѣ́тель ,
ски́петръ ст҃ы́и , но́выи кᲂвче́гъ , рꙋ́чка ма́нны в̾ лᲂжесна́хъ мт҃ре . сїю̀
ро́ждьшаѧ начина́етъ прᲂзѧба́ти . =боⷢ҇ . В=ᲂста́ви лежа́щаго во глꙋбинѣ̀
ѕѡ́лъ , и҆ и҆́же ны́нѣ бᲂрю́щїѧ мѧ̀ пᲂбѣдѝ врагѝ . и҆ ᲂу҆ѧ́звена
без̾мѣ́стными сластьмѝ , бл҃га́ѧ чⷭ҇таѧ непре́зри , но ᲂу҆ще́дри и҆ спасѝ .
=катава́сїѧ : Х=ва́лимъ бл҃гᲂслᲂви́мъ . ~Чꙋ́до преве́лїе .

=пѣ́снь , ѳ҃ . і҆рмо́съ . Ж=ивᲂно́сныи и҆сто́чникъ прⷭ҇нѡ текꙋ́щь ,
свѣтᲂно́сно свѣти́ло бл҃гᲂда́ти , цр҃кᲂвь ѡ҆дш҃евле́ннꙋю , пᲂкро́въ сла́вныи ,
нб҃сѐ и҆ землѝ прᲂстра́ннѣйшꙋю , бцⷣꙋ чⷭ҇тꙋю велича́емъ . ~Верста̀ честна́ѧ
и҆ пресла́внаѧ , ꙗ҆́же превѣ́чнагѡ сн҃а прарᲂди́телїе . и҆́же зако́нꙋ
храни́тели и҆з̾вѣ́стнїи бы́вше , и҆́же нача́тᲂкъ ра́дᲂсти рᲂди́ста ,
і҆ѡаки́мъ же и҆ а҆́нна да пᲂчте́на бꙋ́дета . ~Ю҆́же данїи́лъ го́рꙋ вели́кꙋю
ви́дѣ . і҆ѡ́иль зе́млю ст҃ꙋ́ю ᲂу҆зрѣ̀ . две́рь же непрᲂхᲂди́мꙋ дрꙋгі́и
прᲂречѐ . запечатлѣ́нныи и҆сто́чникъ и҆ бг҃ᲂпрїѧ́тныи , бцⷣꙋ мр҃і́ю
вᲂспᲂе́мъ . =боⷢ҇ . Б=а́гръ и҆́же рꙋно̀ ѡ҆багри́вшїи , неи҆зрече́ннагѡ сло́ва
вᲂплᲂще́нїе , кади́льница ѕлата́ѧ , трапе́за , на не́йже хлѣ́бъ хрⷭ҇то́съ
пᲂлᲂжи́сѧ , бцⷣа дв҃а сла́витсѧ .

=катава́сїѧ : Т=а́инство стра́нно . =Дᲂсто́йно є҆́сть . свѣти́ленъ . Ꙗ҆́=кѡ
свѣ́тъ ро́ждьшаѧ всю̀ ѡ҆зарѧ́ющїи тва́рь , дне́сь начина́етъ прᲂзѧба́ти а҆́нна
непло́дными лᲂжесны̀ . тѣ́мже стеце́мсѧ всѝ . и҆́бо прїи́де и҆збавле́нїе
ѡ҆сꙋжде́нїѧ є҆ди́на . =сла́ва , и҆ ны́нѣ , то́йже . =

Н=а литꙋргі́и , б=л҃же́нна , на и҃ . ѿ кано́на , ст҃ы́мъ , пѣ́снь г҃ ѧ , и҆
ѕ҃ ѧ . =прᲂки́менъ , ѱл҃о́мъ дв҃дᲂвъ . д=и́венъ бг҃ъ во ст҃ы́хъ свᲂи́хъ , бг҃ъ
і҆зра́илевъ . =сти́хъ . в=ъ цр҃квахъ бл҃гᲂслᲂви́те бг҃а гдⷭ҇а , ѿ и҆сто́чникъ
і҆зра́илевъ . =а҆пⷭ҇лъ , к=ъ гала́тѡмъ . зача́ло , с҃і . =а҆ллилꙋ́їѧ .
с=пасе́нїе пра́веднымъ ѿ́ гдⷭ҇а . =є҆ѵⷢ҇а́лїе , ѿ =лꙋкѝ . заⷱ҇ , л҃ѕ .
=прича́стенъ . р=а́дꙋйтесѧ пра́веднїи ѡ҆́ гдⷭ҇ѣ .

