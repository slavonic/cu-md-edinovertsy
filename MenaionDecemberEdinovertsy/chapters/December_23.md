=МЦⷭ҇А ТОГО́ЖЕ ВЪ К҃Г ДН҃Ь=

=пред̾пра́зднество ржⷭ҇твꙋ̀ хрⷭ҇то́вꙋ . =и҆= ст҃ы́хъ десѧтѝ мч҃нкъ , и҆́же
в̾ кри́тѣ . =и҆= преставле́нїе фили́ппа митрᲂпᲂли́та . слꙋ́жба є҆мꙋ̀ пи́сана
по се́й слꙋ́жбѣ . =В=е́черъ , на гдⷭ҇и вᲂзва́хъ , стихѣ́ры .
пред̾пра́зднествꙋ , г҃ . и҆ ст҃ы́мъ , г҃ . стихѣ́ры , пред̾ пра́зднествꙋ .
гла́съ , д҃ . поⷣ . д=а́лъ є҆сѝ зна́менїе . ~Сѐ бг҃ъ на́шъ ,꙳ и҆
неприлᲂжи́тсѧ и҆́нъ к̾ немꙋ̀ ,꙳ пред̾взыва́ше прᲂро́къ дх҃ᲂмъ .꙳ и҆ пꙋ́ть
и҆з̾ ѡ҆брѣ́те всѧ́кᲂгѡ хꙋдо́жества .꙳ по си́хъ же чл҃кѡмъ ᲂу҆пᲂдо́бисѧ ,꙳
в̾ пло́ть ѡ҆бле́ксѧ ѿ дв҃ы бг҃ᲂѻ҆трᲂкᲂви́цы ꙳ рᲂди́тисѧ граде́тъ .꙳ пристꙋ́пенъ
мнѣ̀ бы́въ ,꙳ и҆́же є҆стество́мъ неприкᲂснᲂве́нныи . ~Сто́гъ гꙋме́ннныи ,꙳ твᲂѐ
чре́во всенепᲂро́чнаѧ бцⷣе бы́сть ,꙳ кла́съ невᲂздѣ́ланныи ,꙳ па́че ᲂу҆ма̀ и҆
сло́ва нᲂсѧ́щи недᲂмы́слено .꙳ є҆го́же в̾ верте́пѣ виѳлїе́мстѣ рᲂди́ши ,꙳
тва́рь всю̀ бжⷭ҇твеными ра́зꙋмы ,꙳ хᲂтѧ́ща питѣ́ти бл҃гᲂда́тїю .꙳ и҆ ѿ́ глада
чл҃чество ꙳ дш҃етлѣ́ннагѡ и҆зба́вити . ~Ю҆́ница непᲂро́чнаѧ ,꙳ ᲂу҆питѣ́ннаго
ю҆нца̀ нᲂсѧ́щи во́ чревѣ ,꙳ грѧде́тъ во ст҃ы́и верте́пъ ,꙳ пресла́внымъ сло́вᲂмъ
сегѡ̀ пᲂрᲂди́ти ,꙳ и҆ пелена́ми пᲂви́ти ꙗ҆́кѡ чл҃ка ,꙳ и҆ пᲂлᲂжи́ти
в̾ ꙗ҆́слѣхъ ,꙳ ꙗ҆́кѡ младе́нца .꙳ тва́рь пред̾пра́здньствꙋй ,꙳ ра́дᲂстнѡ
велича́ющи ,꙳ и҆́же сїѧ̀ пресла́внаѧ на землѝ сᲂдѣ́лавшаго .

=и҆́ны , стихѣ́ры , ст҃ы́мъ мч҃нкѡмъ . гла́съ , д҃ . поⷣ . ꙗ҆́=кѡ до́блѧ .
~Десѧти́ца бг҃ᲂзва́ннаѧ и҆ чⷭ҇тна́ѧ ,꙳ и҆ свѣща̀ десѧтᲂсвѣ́тлаѧ ,꙳ бжⷭ҇твеными
сїѧ́нїи ѡ҆зарѧ́ющи ,꙳ цр҃ко́внᲂе и҆спᲂлне́нїе .꙳ сто́лпᲂве непᲂкᲂлеби́мїи ,꙳
ѕвѣ́зды свѣ́тлыѧ ,꙳ и҆́же зе́млю ѡ҆небеси́вше ,꙳ свѣтлᲂстьмѝ вели́кихъ и҆́хъ
по́двигъ ,꙳ пᲂхвала́ми сщ҃е́нными ,꙳ велегла́снѡ да вᲂсхва́лени бꙋ́дꙋтъ дне́сь .
~Да пᲂхва́ленъ бꙋ́детъ ѳеᲂдꙋ́лъ ,꙳ зо́тикъ же и҆ пᲂмпі́и .꙳ васили́дїи ,
є҆ѵ̾по́ръ , а҆гаѳᲂпꙋ́съ же и҆ сато́рникъ ,꙳ гела́сїи же , и҆ бжⷭ҇твеныи
є҆ѵаре́стъ ,꙳ с̾ ни́ми же и҆ є҆ѵ̾никїѧ́нъ ,꙳ ны́нѣ да пᲂчте́нъ бꙋ́детъ
пѣ́сньми .꙳ всеᲂу҆ти́шна сꙋ́щимъ в̾ бꙋ́ри приста́нища ,꙳ и҆́же пре́лесть
низ̾ве́ргше ,꙳ и҆ вѣне́цъ пᲂбѣ́дныи прїе́мше . ~Кри́тскаѧ прᲂзѧбе́нїѧ ,꙳
цр҃ко́внаѧ ᲂу҆тверже́нїѧ ,꙳ и҆ вѣ́рнымъ неᲂу҆вѧда́ема ᲂу҆краше́нїѧ .꙳
ра́йстїи сладкᲂдᲂхнᲂве́ннїи цвѣ́ти чⷭ҇тні́и .꙳ бг҃ᲂпрїѧ́тнаѧ хрⷭ҇то́ва ,꙳ и҆
кра́снаѧ закᲂле́нїѧ ,꙳ и҆ вᲂз̾лᲂже́нїѧ нбⷭ҇нагѡ хра́ма .꙳ десѧти́цꙋ
тро́йческꙋю ,꙳ страстᲂте́рпецъ пᲂчте́мъ . =сла́ва . гла́съ , г҃ .
П=ред̾пра́зднественыи дне́сь мч҃нческїи наста̀ пра́здникъ , ржⷭ҇твеныи на́мъ
пред̾пи́шꙋщь де́нь . ѿ сл҃нца сл҃нце , ѿ дв҃ы бг҃а ꙗ҆́вльшасѧ пло́тїю ,
прᲂпᲂвѣ́дающь . десѧти́ца мꙋ́ченикъ в̾ кри́тѣ крѣ́пкѡ пᲂстрада́вшихъ , вѣнцы̀
пᲂбѣ́дѣ ѿ нб҃сѐ прїѧ́ша . к̾ ни́мже вᲂзᲂпїе́мъ , ли́че ст҃ᲂи҆збра́нныи ,
мᲂли́те хрⷭ҇та̀ ст҃і́и мч҃нцы , ѡ҆ и҆́же вѣ́рᲂю съверша́ющихъ всечⷭ҇тнꙋ́ю
па́мѧть ва́шꙋ . =и҆ ны́нѣ . гла́съ , то́йже . О=у҆краси́сѧ виѳлїе́мѣ ,
ѿве́рзебᲂсѧ є҆де́мъ . гᲂто́висѧ є҆вфра́фо , ѡ҆бнᲂвлѧ́етбᲂсѧ а҆да́мъ , и҆ є҆́вва
с̾ ни́мъ . клѧ́тва бо разрѣши́сѧ , спасе́нїе в̾ ми́рѣ прᲂцвѣтѐ . и҆ дш҃а
пра́ведныхъ гᲂто́вѧтсѧ . ꙗ҆́кᲂже ᲂу҆рече́ннаѧ ча́сть дарᲂно́сїѧ , в̾мѣ́стѡ
мѵ́ра пѣ́снь принᲂсѧ́ще . спасе́нїе дш҃е́внᲂе и҆ нетлѣ́нїе , прїе́млющїи .
се́бо въ ꙗ҆́слѣхъ вᲂзлежа́и , пред̾пᲂвелѣва́етъ пѣ́нїе дх҃о́внᲂе сᲂверши́ти ,
вᲂпїю́щимъ , гдⷭ҇и сла́ва тебѣ̀ .

Н=а стихо́внѣ , стихѣ́ры . гла́съ , ѕ҃ . поⷣ . в̾ =тре́тїи де́нь .
~Без̾мѣ́рнаѧ мꙋ́дрᲂсть бж҃їѧ , до́мъ себѣ̀ па́че ᲂу҆ма̀ ѿ дв҃ы сᲂзда̀
хрⷭ҇то́съ . и҆ хо́щетъ въ верте́пѣ и҆ въ ꙗ҆́слѣхъ без̾слᲂве́сныхъ , пло́тїю
рᲂди́тисѧ па́че с̾мы́сла .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Ꙗ҆=ви́сѧ прᲂро́кѡмъ хрⷭ҇тѐ ꙗ҆́кѡ пра́веденъ , бѣ́ бо ви́дѣти тѧ̀ зижди́телѧ .
в̾ пᲂслѣ́днѧѧ же времена̀ всѣ́мъ пᲂказа́лсѧ є҆сѝ чл҃кѡмъ , во́ градѣ
виѳлїе́мѣ , чл҃къ бы́въ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . Ѡ҆=бътечѐ , вᲂз̾вѣща́ющи ѕвѣзда̀ сл҃нце пра́вды
хрⷭ҇та̀ , ѕвѣздᲂсло́вцемъ , во́ градѣ виѳлїе́мстѣмъ . и҆ а҆́нг҃ли па́стыремъ
ны́нѣ бл҃гᲂвѣствꙋ́ютъ . с̾ ни́ми же пᲂтеце́мъ бг҃ᲂмꙋ́дрїи .

=сла́ва . гла́съ , в҃ . К=ри́тъ пред̾пра́здньствꙋетъ дне́сь ржⷭ҇тво̀
хрⷭ҇то́во , в̾ па́мѧти стрⷭ҇тᲂте́рпецъ . тѣ́мже мл҃твами , и҆́хъ гдⷭ҇и спасѝ
дш҃а на́ша .

=и҆ ны́нѣ . гла́съ , то́йже . С=ѐ вре́мѧ прибли́жисѧ спасе́нїѧ на́шегѡ .
гᲂто́висѧ верте́пе , дв҃аѧ бо приближа́етсѧ рᲂди́ти . виѳлїе́мѣ землѐ і҆ꙋ́дᲂва
красꙋ́йсѧ и҆ весели́сѧ , ꙗ҆́кѡ и҆з̾ тебѐ вᲂсїѧ̀ гдⷭ҇ь на́шъ . ᲂу҆слы́шите
го́ры , и҆ хо́лми , и҆ ѡ҆кре́стнаѧ і҆ꙋде́йскаѧ , ꙗ҆́кѡ грѧде́тъ хрⷭ҇то́съ ,
да спасе́тъ чл҃ка є҆го́же сᲂзда̀ , ꙗ҆́кѡ чл҃кᲂлю́бецъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . М=ꙋ́ченицы твᲂѝ гдⷭ҇и , во страда́нїихъ свᲂи́хъ вѣнцы̀ прїѧ́ша
нетлѣ́нныѧ , ѿ тебѐ бг҃а на́шегѡ . и҆мꙋ́ще бо крѣ́пᲂсть твᲂю̀ непᲂбѣди́мꙋю ,
мꙋ́чащихъ ᲂу҆праз̾дни́ша . и҆ раз̾рꙋши́ша бѣсо́мъ немᲂщна́ѧ шата́нїѧ . тѣ́хъ
мл҃твами хрⷭ҇тѐ бж҃е , спасѝ дш҃а на́ша . =сла́ва , и҆ ны́нѣ . трᲂпа́рь ,
пред̾пра́зднествꙋ . Г=ᲂто́висѧ виѳлїе́мѣ , ѿве́рзисѧ всѣ́мъ є҆де́ме .
красꙋ́йсѧ є҆вфра́фо , ꙗ҆́кѡ дре́во живо́тнᲂе въ верте́пѣ прᲂцвѣтѐ ѿ дв҃ы .
ра́й бо тᲂѧ̀ чре́во ꙗ҆ви́сѧ мы́сленыи , в̾ не́мже бжⷭ҇твеныи са́дъ . ѿ него́же
ꙗ҆́дше жи́ви бꙋ́демъ , а҆ не ꙗ҆́кѡ а҆да́мъ ᲂу҆́мремъ . хрⷭ҇то́съ ражда́етсѧ ,
пре́жде па́дшїи хᲂтѧ̀ вᲂскр҃си́ти ѻ҆́бразъ .

Н=а па́вечерницѣ , кано́нъ . гла́съ , ѕ҃ . =і҆рмᲂсы̀ , по двⷤа . трᲂпарѝ ,
на́ ѕ҃ . и҆ па́ки і҆рмо́съ насхо́дѣ . =пѣ́снь , є҃ . і҆рмо́съ . К=ъ тебѣ̀
ᲂу҆́тренюю , млрⷭ҇дїѧ ра́ди самᲂгѡ̀ па́дшагѡ , прело́жьсѧ непрело́жнѡ . и҆
пло́ть ѿ дв҃ы без̾сѣ́меннѡ прїѧ́тъ сло́ве бж҃їи , ми́ръ пᲂда́ждь ми
чл҃кᲂлю́бче .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Оу҆мы́вше смы́слъ , и҆
пред̾ѡ҆чи́щшесѧ та́йны причаще́нїемъ , стра́шнагѡ смᲂтре́нїѧ . тѣ́лᲂмъ и҆
дш҃е́ю к̾ виѳлїе́мꙋ гра́дꙋ взы́демъ , влⷣкꙋ ви́дѣти ражда́ющасѧ . ~Зри́те
дрꙋ́зи , и҆ небо́йтесѧ . безꙋ́мныи бо и҆́рᲂдъ в̾сꙋ́е шата́етсѧ , зижди́телѧ
ᲂу҆би́ти ро́ждьшагᲂсѧ . но то́й ꙗ҆́кѡ живо́тъ и҆ сме́рть сᲂдержа̀ , живе́тъ .
и҆ спаса́етъ ми́ра . ꙗ҆́кѡ чл҃кᲂлю́бецъ .

=пѣ́снь , и҃ . і҆рмо́съ . Т=ѣ́ло ѕло́бы бг҃ᲂпрᲂти́внᲂе ѻ҆́трᲂцы бжⷭ҇твенїи
ѡ҆бличи́ша . на хрⷭ҇та́ же шата́ѧсѧ и҆́рᲂдъ ме́рз̾скїи , сᲂвѣ́тꙋетъ тще́тнаѧ ,
ᲂу҆би́ти пᲂꙋчева́етсѧ живо́тъ держа́щагѡ дла́нїю . є҆го́же всѧ̀ тва́рь
бл҃гᲂсло́витъ , сла́вѧщи во́ вѣки . =Ѿ= вѣ́ждей лѣ́нᲂстныи со́нъ всѝ вѣ́рнїи
ѿтрѧсе́мъ , въ мᲂли́твѣ же пᲂбди́мъ . и҆скꙋше́нїѧ ѿража́юще , є҆́же
ѿ лꙋка́вагѡ . и҆ с̾ па́стыри ви́дцы сла́вѣ ꙗ҆ви́мсѧ , хрⷭ҇та̀ ро́ждьшагᲂсѧ .
є҆го́же пᲂе́тъ сла́вѧщи всѧ̀ тва́рь , и҆ превᲂзно́ситъ во́ вѣки . ~Глꙋбинꙋ̀
премꙋ́дрᲂсти и҆ ра́зꙋма зижди́телева , кто̀ и҆спыта́етъ ѿ чл҃къ , бж҃їихъ
сꙋде́бъ . кто̀ бе́зднꙋ премꙋ́дръ пᲂсти́гнетъ , и҆́хже ра́ди нб҃са̀ прекло́нь ,
съ чл҃ки плᲂтᲂно́сецъ пᲂживѐ , є҆го́же всѧ̀ тва́рь бл҃гᲂсло́витъ , сла́вѧщи
во́ вѣки . ~Скве́рнꙋ сло́вꙋ ѿ ᲂу҆сте́нъ и҆зы́ти вѣ́рнїи вᲂз̾брани́мъ .
слᲂвесе́мъ же бжⷭ҇твенымъ пᲂꙋчи́вшесѧ , хрⷭ҇то́ви ны́нѣ принесе́мъ разрѣ́ш̾шемꙋ
на́съ без̾слᲂве́сїѧ . в̾ без̾слᲂве́сныхъ лежа́щемꙋ ꙗ҆́слѣхъ . є҆го́же всѧ̀
тва́рь бл҃гᲂсло́витъ , сла́вѧщи во́ вѣки . ~Ѿрица́тисѧ плᲂтьски́хъ страсте́й и҆
ми́ра кра́сныхъ , пᲂтщи́мсѧ . дх҃о́вныхъ же держи́мсѧ пᲂпече́нїи ,
бг҃ᲂмꙋ́дрїи . дᲂсто́йны себѐ ражда́ющемꙋсѧ пред̾ставлѧ́юще ѿ дѣ́лъ влⷣцѣ .
є҆го́же всѧ̀ тва́рь бл҃гᲂсло́витъ сла́вѧщи , и҆ превᲂзно́ситъ во́ вѣки .

=пѣ́снь , ѳ҃ . і҆рмо́съ . Ч=естнѣ́йшꙋю херꙋви́мъ , и҆ сла́внѣйшꙋю вᲂи́стинꙋ
серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ велича́емъ .
~Па́гꙋбнᲂе велѣ́нїе вра́жїе , смꙋща́ющее ржⷭ҇тво̀ і҆с҃ᲂво , млⷣнцъ
неѕло́бивыхъ сᲂдѣ́ла ᲂу҆бі́йство . мы́ же ро́ждьшагᲂсѧ вѣ́рнїи пᲂчте́мъ .
~Зако́ны є҆сте́ственыѧ преѡ҆би́дѣ , и҆ завѣ́ты бжⷭ҇твеныѧ ѿме́ща , и҆́рᲂдъ
лю́тыи . ма́терей без̾зако́ннѡ ѡ҆без̾ча́ди , и҆ младе́нцы ᲂу҆бѝ непᲂви́ннѡ ,
за всѣ́хъ живо́тъ . ~Ꙗ҆зы́кѡмъ ѿве́рзесѧ є҆де́мскаѧ две́рь , ражда́ющꙋсѧ
в̾ верте́пѣ и҆зба́вителю . и҆сто́чникъ же без̾сме́ртїѧ жа́ждꙋщимъ и҆стᲂча́етъ
гдⷭ҇ь сла́вѣ , є҆го́же велича́емъ . ~Ѡ҆в̾хᲂжда́хꙋ ꙗ҆́кᲂже прⷭ҇то́лъ
херꙋви́мскїи , а҆́нг҃ли ꙗ҆́сли . верте́пъ бо нб҃о зрѧ́хꙋ , лежа́щꙋ в̾ не́мъ
влⷣцѣ . и҆ сла́ва в̾ вы́шнихъ бг҃ᲂви вᲂпїѧ́хꙋ .

=і҆рмо́съ : Ч=естнѣ́йшꙋю херꙋви́мъ , и҆ сла́внѣйшꙋю вᲂи́стинꙋ серафи́мъ ,
без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ велича́емъ =[пᲂкло́н̾
земны́и] . =

=та́же , т=рⷭ҇то́е , и҆ по ѻ҆́ч҃е на́шъ . =кᲂнда́къ , пред̾ пра́зднествꙋ .
г=дⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾пра́з днествꙋ , двⷤа .
сла́ва , ст҃ѣ́й . и҆ ны́нѣ , пред̾пра́з днествꙋ . =П=о а҃ , стихᲂло́гїи ,
сѣда́ленъ . гла́съ , г҃ . Р=а́дꙋетсѧ дне́сь цр҃кви , пᲂе́тъ и҆ кра́ситсѧ ,
пред̾пра́здньствꙋетъ сп҃сᲂво вᲂи́стинꙋ ржⷭ҇тво̀ , прест҃о́е бо сᲂверша́етсѧ
тᲂржество̀ и҆ въ гдⷭ҇ню сла́вꙋ ѡ҆блачи́тсѧ . всѝ вᲂз̾зᲂве́мъ хрⷭ҇тꙋ̀ бг҃ꙋ ,
чл҃кᲂлю́бче пᲂми́лꙋй на́съ пᲂю́щихъ тѧ̀ . =сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , и҃ . Р=жⷭ҇тва̀ хрⷭ҇то́ва
пред̾пра́здньственаѧ сᲂверша́юще , вѣ́рнїи тᲂржествꙋ́емъ . и҆ дᲂсто́йнѡ всѝ
пред̾ᲂу҆срѧ́щемъ , ꙗ҆́кѡ вᲂлсвѝ дарᲂнᲂси́ти дᲂбрᲂдѣ́тельми . и҆ вᲂспѣ́ти
а҆́нг҃льскꙋю пѣ́снь но́вꙋ , ѿ дв҃ы бг҃ᲂѻ҆трᲂкᲂви́цы , в̾ виѳлїе́мѣ без̾сѣ́мене
ражда́ющꙋсѧ бг҃ᲂви на́шемꙋ . є҆го́же сла́вѧтъ всѧ́ческаѧ . =сла́ва , и҆ ны́нѣ ,
то́йже . =

К=ано́нъ , пред̾пра́зднествꙋ , со і҆рмᲂсо́мъ , на и҃ . и҆ ст҃ы́мъ , на́ ѕ҃ .
кано́нъ , пред̾пра́зднествꙋ . нᲂсѧ̀ краегране́сїе сїѐ , бꙋ́квамъ . твᲂре́нїе
і҆ѡ́сифᲂво . гла́съ , ѕ҃ . пѣ́снь , а҃ . і҆рмо́съ . В=ᲂлно́ю мᲂрско́ю скры́вшаго
дре́вле , гᲂни́телѧ мꙋчи́телѧ , во ꙗ҆́слѣхъ кры́ющасѧ , ᲂу҆би́ти взыска́етъ
и҆́рᲂдъ . но мы̀ с̾ вᲂлхвы̀ вᲂспᲂе́мъ , гдⷭ҇ви пᲂе́мъ , сла́внѡ бо прᲂсла́висѧ .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Кнѧ́зь и҆з̾ і҆ꙋ́ды
ѡ҆скꙋдѣ̀ ᲂу҆́же . є҆мꙋ́же бо завѣща́сѧ , ꙗ҆́кᲂже пред̾пи́сано є҆́сть ꙗ҆зы́кѡмъ
ча́ѧнїе хрⷭ҇то́съ прїи́де . и҆ в̾ верте́пѣ ражда́етсѧ , кᲂне́чныѧ ра́ди
бл҃гᲂсти . ~Виѳлїе́мѣ весели́сѧ ра́дᲂстїю , в̾ тебѣ́ бо ражда́етсѧ хрⷭ҇то́съ
гдⷭ҇ь . вселе́ннаѧ и҆гра́й прїе́млющи и҆збавле́нїе , да ликꙋ́етъ всѧ̀ тва́рь
пра́з̾днꙋющи . ~Ро́дъ чл҃ческїи хᲂтѧ́и спастѝ пребл҃гі́и , во ᲂу҆тро́бꙋ
всели́сѧ неи҆скꙋсᲂбра́чныѧ дв҃цы . и҆ сѐ рᲂди́тисѧ грѧде́тъ . семꙋ̀
пᲂклᲂни́мсѧ . сла́вно бо прᲂсла́висѧ .

=и҆́нъ , кано́нъ ст҃ы́мъ . твᲂре́нїе геѡ́ргїево . гла́съ , в҃ . пѣ́снь ,
а҃ . і҆рмо́съ . Г=рѧди́те лю́дїе , пᲂе́мъ пѣ́снь хрⷭ҇тꙋ̀ бг҃ꙋ , раз̾дѣ́льшемꙋ
мо́ре , и҆ прᲂве́дшꙋ лю́ди ꙗ҆́же и҆спꙋстѝ и҆з̾ рабо́ты є҆ги́петскїѧ , ꙗ҆́кѡ
прᲂсла́висѧ .

=запѣ́въ : С=т҃і́и мч҃нцы , мᲂли́те бг҃а ѡ҆ на́съ . ~Пресвѣ́тлыѧ дне́сь лꙋчѝ
вᲂсїѧ́ша , разꙋ́мнаго вᲂз̾вѣща́юще сл҃нца всѣ́мъ . є҆го́же в̾ ми́рѣ пло́тїю
вᲂсїѧ̀ ꙗ҆вле́нїе . ~Дх҃о́внꙋю дне́сь пред̾пра́здньственꙋю страстᲂно́сцы
трапе́зꙋ всѣ́мъ пᲂлᲂжи́ша . та́йнѡ пита́ющꙋю на́съ свѣтᲂдаѧ́нїемъ ,
ро́ждьшагᲂсѧ хрⷭ҇та̀ . ~Ꙗ҆́кѡ свѣ́тлыѧ вᲂсїѧ́вше ѕвѣ́зды ст҃і́и , разꙋ́мнᲂмꙋ
пᲂслѣ́дᲂвасте сла́вы сл҃нцꙋ , во́ времѧ по́двигъ . и҆ сегѡ̀ ны́нѣ пᲂлꙋчи́вше
прᲂсвѣти́стесѧ . ~Пᲂлкѝ вра́жїѧ разᲂри́ша є҆динᲂдꙋ́шствᲂвавше мч҃нцы . и҆
пᲂбѣди́тельнаѧ ѿ ро́ждьшагᲂсѧ в̾ верте́пѣ хрⷭ҇та̀ неи҆з̾гл҃аннѡ вᲂспрїѧ́ша .
=боⷢ҇ . Р=о́дъ чл҃ческїи хвалꙋ̀ тебѣ̀ пред̾пра́здньственꙋю прино́ситъ ,
бг҃ᲂневѣ́стнаѧ . ꙗ҆́кѡ ѻ҆́бщїѧ ра́дᲂсти хᲂда́таѧ и҆ вино́вника сла́вѧтъ ,
ро́ждьшагᲂсѧ ѿ тебѐ чл҃кᲂлю́бца .

=пѣ́снь , г҃ . і҆рмо́съ . Т=ебѐ на вᲂда́хъ пᲂвѣ́сившаго всю̀ зе́млю
не ѡ҆держи́мѡ , тва́рь ви́дѣвши в̾ верте́пѣ ражда́ющасѧ , ᲂу҆́жасᲂмъ ѡ҆держи́ма
бѣ̀ , нѣ́сть ст҃ъ па́че тебѐ гдⷭ҇и взыва́юща . ~Рабо́въ ѡ҆блещѝ ѻ҆́бразъ
вᲂсхᲂтѣ́лъ є҆сѝ , ꙗ҆́кѡ да рабо́ты мѧ лꙋка́вагѡ и҆зба́виши , пѣснᲂсло́вѧща
твᲂѐ милᲂсе́рднᲂе , сло́во ѻ҆́ч҃ее , сᲂбез̾нача́льнᲂе и҆ сᲂприснᲂсꙋ́щнᲂе .
сла́ва смᲂтре́нїю твᲂемꙋ̀ . ~Прихо́дитъ дв҃аѧ гдⷭ҇а рᲂди́ти в̾ верте́пѣ ,
пред̾вари́те вᲂлсвѝ . па́стырїе ны́нѣ прїиди́те . пѣ́снь с̾вы́ше а҆́нг҃ли
вᲂзᲂпі́йте , ꙗ҆ви́сѧ чл҃кѡмъ и҆збавле́нїе . ~И҆скі́и мѧ заблꙋ́ждьшаго
чл҃кᲂлю́бче , и҆ верте́пъ ꙗ҆́вльшасѧ разбо́йническїи дѣ́лы бес̾пло́дными .
в̾ верте́пъ ны́нѣ прише́лъ є҆сѝ , ѿ дв҃ы дне́сь рᲂди́тисѧ влⷣко . сла́ва сло́ве
прихᲂжде́нїю твᲂемꙋ̀ .

=и҆́нъ , і҆рмо́съ . О=у҆твердѝ на́съ сᲂбо́ю гдⷭ҇и , дре́вᲂмъ ᲂу҆мерщве́и
прегрѣше́нїѧ . и҆ стра́хъ тво́й всадѝ в̾ срⷣца̀ на́ша , ꙗ҆́кѡ чл҃кᲂлю́бецъ .
~Пелена́ми пᲂвива́етсѧ , пло́тїю рᲂжде́исѧ сло́во . раз̾дра̀ ри́зы дре́внѧгѡ
ѡ҆сꙋжде́нїѧ , и҆ на́съ в̾ нетлѣ́нїе ѡ҆блечѐ . ~Со́нмъ премꙋ́дрїи без̾бо́жїѧ
разᲂри́сте , си́лᲂю , пло́тїю ꙗ҆́вльшагᲂсѧ хрⷭ҇та̀ бг҃а , и҆ сегѡ̀ любвѝ
свѧза́стесѧ . =боⷢ҇ . Р=азрѣши́хᲂмсѧ ᲂу҆́зъ ѡ҆сꙋжде́нїѧ , зижди́телю пелена́ми
по́витꙋ бы́вшꙋ . и҆ ѻ҆де́ждею ѡ҆блеко́хᲂмсѧ бцⷣе , пе́рвыѧ красᲂты̀ .

=кᲂнда́къ , пред̾пра́зднествꙋ . гла́съ , г҃ . Д=в҃аѧ дне́сь превѣ́чнᲂе сло́во
въ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши .
прᲂсла́ви со а҆́нг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до
превѣ́чнаго бг҃а . =и҆́кᲂсъ . Ѽ= ᲂу҆жа́снагѡ вᲂи́стинꙋ , и҆ па́че сло́ва
чꙋдесѐ . є҆́же бы́ти даѧ̀ всѣ́мъ бл҃гᲂстїю , во́ чрево ст҃ы́ѧ дв҃ы вни́де , и҆
въ верте́пѣ рᲂди́тисѧ грѧде́тъ . и҆ въ ꙗ҆́слѣхъ пᲂлᲂжи́тисѧ . ѕвѣзда́ же сегѡ̀
прᲂпᲂвѣ́дꙋетъ свы́ше вᲂлхво́мъ , и҆дꙋ́щимъ на пᲂклᲂне́нїе є҆гѡ̀ с̾ да́ры .
и҆з̾ дале́ча привлача̀ со тща́нїемъ пᲂслѣ́дꙋющаѧ валаа́мᲂвꙋ прᲂрече́нїю .
ре́кшагѡ ѕвѣзда̀ хо́щетъ прᲂвᲂзвѣсти́ти , ѻ҆трᲂча̀ мла́до превѣ́чнаго бг҃а .

=сѣда́ленъ . гла́съ , а҃ . К=ри́тстїи свѣ́тлїи и҆ честні́и мнᲂгᲂсїѧ́теле
страда́вше крѣ́пкѡ , пᲂбѣди́ша вѣ́рᲂю ѕмі́ѧ ѕлᲂнача́льнаго . и҆ по зако́нꙋ
вѣнча́ни бы́ша . си́хъ дне́сь дᲂстᲂхва́льнꙋю па́мѧть пра́зднꙋемъ , велегла́снѡ
и҆́же всѣ́хъ сла́вѧще гдⷭ҇а . =два́жды . сла́ва , и҆ ны́нѣ , пред̾пра́зднествꙋ .
П=реклᲂне́и нб҃са̀ , и҆ въ дв҃ꙋ всели́выисѧ , прᲂи҆схо́дитъ пло́тїю ,
въ виѳлїе́мстѣмъ верте́пѣ рᲂди́тисѧ , ꙗ҆́кᲂже пи́шетсѧ . ꙗ҆ви́тижесѧ
младе́нецъ , и҆́же младе́нцы ѡ҆живлѧ́ѧ во́ чревѣ . сегѡ̀ ра́дꙋющесѧ ны́нѣ
срѧ́щемъ всѝ серде́чнᲂю пра́вᲂстїю .

=пѣ́снь , д҃ . і҆рмо́съ . И҆́=же ѿ дв҃ы бжⷭ҇твеннᲂе прише́ствїе твᲂѐ ,
пред̾ви́дѣвъ а҆вва́кꙋмъ , ᲂу҆жа́снѡ вᲂпїѧ́ше , ты̀ ѿ ю҆́га вᲂплᲂща́ѧсѧ
прїи́деши и҆зба́вителю . вᲂз̾вᲂдѧ̀ а҆да́ма ѿринᲂве́ннагѡ . ~Свѣтᲂза́рныи
ѻ҆́блакъ грѧде́тъ , вᲂсїѧ́ти хрⷭ҇та̀ ѿ мт҃рьнихъ лᲂже́снъ , пра́вдѣ сл҃нце .
всю̀ зе́млю лꙋча́ми прᲂсвѣща́ющаго . ~Бг҃ъ чл҃кѡмъ ꙗ҆ви́сѧ пᲂдо́бенъ . и҆
ѡ҆бнищава́етъ пло́тїю , да на́съ ѡ҆бᲂгати́тъ . и҆ в̾ верте́пѣ ражда́етсѧ ,
є҆го́же вѣ́рнїи чи́стымъ срⷣцемъ пᲂдъи́мемъ . ~Сѐ хрⷭ҇то́съ въ верте́пѣ
ражда́етсѧ , ꙗ҆́кѡ да виѳлїе́мъ є҆де́мскїи на́мъ ѿве́рзетъ . преслꙋша́нїемъ
пе́рвымъ , ѕмі́инаго ѡ҆краде́нїѧ , затвᲂре́ныи . бжⷭ҇твенѡ тᲂржествꙋ́емъ .

=и҆́нъ , і҆рмо́съ . О=у҆слы́шахъ гдⷭ҇и слꙋ́хъ тво́й , и҆ ᲂу҆бᲂѧ́хсѧ .
разꙋмѣ́хъ дѣ́ла твᲂѧ̀ , и҆ диви́хсѧ . и҆ вᲂзᲂпи́хъ , сла́ва си́лѣ твᲂе́й
гдⷭ҇и . ~Нб҃са̀ да ра́дꙋютсѧ , землѧ̀ та́йнагѡ да и҆спо́лнитсѧ весе́лїѧ .
хрⷭ҇то́съ бо прїи́де ѡ҆бнᲂви́ти всѧ́ческаѧ . ~Десѧти́ца прᲂвᲂзвѣща́ющи
страда́лецъ , рᲂжде́нїе зижди́телево , с̾ на́ми ликꙋ́етъ , и҆ с̾ра́дꙋетсѧ .
~Хрⷭ҇то́во съше́ствїе , къ нб҃се́мъ вᲂзвы́си бжⷭ҇твенѡ до́блественыѧ мч҃нки ,
страда́нїемъ . =боⷢ҇ . Ꙗ҆́=кѡ ѻ҆́бщꙋю ра́дᲂсть , ѽ бцⷣе всѧ̀ тва́рь пѣ́сньми
тѧ̀ пᲂчита́етъ , пред̾ пра́здньствꙋющи .

=пѣ́снь , є҃ . і҆рмо́съ . К=ъ тебѣ̀ ᲂу҆́тренюю , млрⷭ҇дїѧ ра́ди самᲂгѡ̀
па́дшагѡ , прело́жьсѧ непрело́жнѡ . и҆ пло́ть ѿ дв҃ы без̾сѣ́меннѡ прїѧ́тъ
сло́ве бж҃їи , ми́ръ пᲂда́ждь ми чл҃кᲂлю́бче . ~Срⷣце всѧ́ко земленᲂро́дныхъ
да и҆гра́етъ , да весели́тсѧ тва́рь . гдⷭ҇ь ражда́етсѧ ѿ ѻ҆трᲂкᲂви́цы чⷭ҇тыѧ ,
в̾ верте́пѣ виѳлїе́мстѣ . и҆ вᲂлсвѝ є҆мꙋ̀ прино́сѧтъ да́ры дᲂсто́йныѧ .
~Лю́дїе и҆́же дре́вле в̾ сѣ́ни сме́ртнѣй сѣдѧ́щїи , ᲂу҆́зрите свѣ́тъ ва́мъ
вᲂсїѧ́вшїи ѿ дв҃ы , и҆ мно́гїѧ красᲂты̀ и҆спо́лнитесѧ , ѡ҆бнища́вшагѡ сло́ва
велича́юще при́снѡ . ~Въ ма́лѣмъ верте́пѣ грѧде́ши в̾мѣсти́тисѧ , не в̾мѣсти́мыи
є҆стество́мъ . ꙗ҆́кѡ да мѧ̀ ᲂу҆ма́льшагᲂсѧ престꙋпле́нїемъ , вᲂз̾вели́чиши
за ми́лᲂсть неи҆з̾че́тнꙋю . пᲂкланѧ́юсѧ твᲂемꙋ̀ дᲂлгᲂтерпѣ́нїю .

=и҆́нъ , і҆рмо́съ . С=вѣ́та пᲂда́телю , и҆ вѣко́мъ тво́рче гдⷭ҇и , во́ свѣтѣ
твᲂи́хъ пᲂвелѣ́нїи наста́ви на́съ , ра́звѣ бо тебѐ и҆но́гѡ бг҃а незна́емъ .
~Вѣ́рꙋ хрⷭ҇то́ви ꙗ҆́кѡ зла́то , и҆ пѣ́нїе ꙗ҆́кѡ лива́нъ прїѧ́тенъ , и҆ чи́стꙋю
любо́вь ꙗ҆́кѡ смѵ́рнꙋ принесе́мъ вѣ́рнїи , на́съ ра́ди рᲂди́тисѧ пло́тїю
бл҃гᲂи҆з̾во́лившемꙋ . ~Защище́нїе страда́льческᲂе , в̾ сᲂгла́сїе сᲂбра́вшесѧ
дне́сь є҆ди́но хрⷭ҇то́во , враго́въ мнᲂгᲂѡ҆бра́зныѧ низ̾лᲂжи́ло є҆́сть ко́зни .
и҆ пᲂбѣ́дно ᲂу҆вѧзе́нїе прїѧ́ло є҆́сть . ~И҆́же во́плᲂти хрⷭ҇то́во
прише́ствїе , премꙋ́дрыѧ мч҃нки ᲂу҆ви́дѣвше ꙗ҆́вьствено , плᲂтьскꙋ́ю любо́вь
ѿри́нꙋша . тѣ́мже за любо́вь є҆гѡ̀ и҆ пᲂстрада́ша . =боⷢ҇ . И҆=зба́вльшесѧ
пре́лести чⷭ҇таѧ тебѐ ра́ди , пᲂзна́хᲂмъ твᲂрца̀ . и҆ є҆ди́нагѡ сп҃са . тѣ́мже
тᲂго́вѣмъ ржⷭ҇тво́мъ , тебѐ любо́вїю пᲂчита́емъ пречⷭ҇таѧ .

=пѣ́снь , ѕ҃ . і҆рмо́съ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆҆
вᲂлне́нїѧ ᲂу҆́же нетерпѧ̀ , ꙗ҆́кѡ і҆ѡ́на ко влⷣцѣ вᲂпїю́ ти , и҆з̾ тли́ мѧ
вᲂз̾ведѝ . ~Зако́нъ тѧ дв҃аѧ плᲂтьски́хъ крᲂмѣ̀ гдⷭ҇и , прихо́дитъ рᲂди́ти
в̾ верте́пѣ , и҆ въ ꙗ҆́слѣхъ вᲂсклᲂни́ти ꙗ҆́кѡ младе́нца . ~Стра́нна мѧ бы́вша
ѿ́ бг҃а престꙋпле́ньми , пребжⷭ҇твеныи рᲂжде́исѧ ѿ ѻ҆трᲂкᲂви́цы
неи҆скꙋсᲂбра́чныѧ , млⷭ҇ти ра́ди , граждани́на нбⷭ҇нагѡ ꙗ҆влѧ́етъ . ~Го́ры же и҆
хо́лми и҆ ᲂу҆до́лїѧ вᲂз̾весели́тесѧ . гдⷭ҇ь бо пло́тїю ражда́етсѧ , ѡ҆бнᲂвлѧ́ѧ
тва́рь и҆стлѣ́вшꙋю лꙋка́выми престꙋпле́ньми .

=и҆́нъ , і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~И҆́же с̾вы́ше
на́мъ вᲂсїѧ́вшаѧ за неи҆з̾рече́ннꙋю ми́лᲂсть . вᲂсто́ка ѕвѣзда̀ вᲂз̾вѣща́ющи
вѣща́ше , тᲂѧ̀ в̾ ми́рѣ ѡ҆заре́нїе . ~Въ нᲂщѝ житїѧ̀ свѣтѧ́ще , и҆́же
в̾ пꙋчи́нѣ пре́лести хᲂдѧ́щимъ . свѣ́тᲂмъ хрⷭ҇то́вѣмъ наста́висте к̾ немꙋ̀
челᲂвѣ́ки , всесла́внїи . =Ѿ= глꙋбины̀ без̾бо́жїѧ , вᲂз̾влечѐ
к̾ бг҃ᲂвидѣ́нїѧ высᲂтѣ̀ мꙋ́ченики , и҆́же за неи҆зрече́ннꙋю млⷭ҇ть в̾ верте́пѣ
рᲂжде́исѧ , ꙗ҆́кѡ чл҃кᲂлю́бецъ . =боⷢ҇ . Р=о́ждьшагᲂсѧ и҆з̾ тебѐ бг҃ᲂневѣ́стнаѧ
пло́тїю хрⷭ҇тꙋ̀ бг҃ꙋ , па́че смы́сла . бжⷭ҇твенагѡ пᲂрᲂжде́нїѧ ,
земленᲂро́днїи че́сти спᲂдо́бихᲂмсѧ .

=кᲂнда́къ . гла́съ , д҃ . Ѕ=вѣзда̀ вᲂсїѧ̀ , мч҃нческᲂе честно́е страда́нїе .
пред̾ѡ҆зарѧ́ющи на́мъ и҆́же в̾ верте́пѣ кры́емаго . є҆го́же дв҃аѧ без̾сѣ́мене
пᲂрᲂдѝ . =и҆́кᲂсъ . Ѿ= дв҃ы на́съ ра́ди рᲂжде́ннаго в̾ верте́пѣ хрⷭ҇та̀
жизнᲂда́вца , лю́бѧще ѻ҆рꙋ́жницы , по́лкъ вᲂз̾двиго́ша свѣ́телъ
на сᲂпрᲂти́вника . и҆ пᲂбѣ́ждьше ꙗ҆́вьственѡ на́ землю є҆гѡ̀ пᲂверго́ша ,
без̾чи́сленѡ сегѡ̀ хва́лѧщасѧ . тѣ́мже свѣ́тъ тѣ̀ сꙋ́щимъ во тмѣ̀ бы́ша , ꙗ҆́кѡ
ѕвѣ́зды сꙋ́ще мы́сленагѡ сл҃нца . ѕвѣзда́ бо ᲂу҆́бѡ пре́жде вᲂлхво́мъ
пред̾ста̀ , наставлѧ́ющи , в̾ виѳлїе́мъ гра́дъ і҆ꙋ́дᲂвъ . сі́и же на́мъ
прᲂпᲂвѣ́дꙋютъ мꙋ́ками . є҆го́же дв҃аѧ без̾ сѣ́мене пᲂрᲂдѝ .

=пѣ́снь , з҃ . і҆рмо́съ . Ѻ҆́=трᲂцы в̾вавѷло́нѣ , пе́щи пла́менны
не ᲂу҆бᲂѧ́шасѧ . но пᲂсредѝ ѻ҆гнѧ̀ в̾ве́ржени , прᲂхлажда́еми взыва́хꙋ ,
бл҃гᲂслᲂве́нъ є҆сѝ гдⷭ҇и бж҃е ѻ҆ц҃ъ на́шихъ . ~Ка́кѡ тѧ̀ ма́лыи сло́ве
пᲂдъи́метъ верте́пъ , нището́ю мно́гᲂю нищетꙋ̀ а҆да́млю ѿє́мшаго . и҆
бᲂга́тствᲂмъ бжⷭ҇твеныѧ бл҃гᲂда́ти , челᲂвѣ́ки ѡ҆бᲂга́тившаго . ~Глаго́лы
стра́нны па́стырїе слы́шавше , пᲂтща́шасѧ виѳлїе́мъ ви́дѣти . и҆ в̾ ꙗ҆́слѣхъ
без̾слᲂве́сныхъ , раз̾рѣша́ющагѡ без̾слᲂве́сїѧ всѧ̀ чл҃ки , вᲂз̾лежа́щаго .
~Оу҆сты́же и҆ срⷣцемъ , пло́тїю прихᲂдѧ́щаго рᲂди́тисѧ хрⷭ҇та̀ , в̾ верте́пѣ
ѿ дв҃ы ѻ҆трᲂкᲂви́цы , пѣснᲂсло́вити пᲂтщи́мсѧ , и҆ вѣ́рнѡ пᲂклᲂни́мсѧ .

=и҆́нъ , і҆рмо́съ . Ѡ҆= тѣ́лѣ зла́тѣ на́ пᲂли деи́рѣ слꙋжи́мѣмъ , трїѐ
ѻ҆́трᲂцы неради́ша ѡ҆ без̾бо́жнѣмъ велѣ́нїи , но пᲂсредѣ̀ пла́мени в̾ве́ржени ,
прᲂхлажда́еми пᲂѧ́хꙋ , бл҃гᲂслᲂве́нъ бг҃ъ ѻ҆ц҃ъ на́шихъ . ~Бᲂга́тство свᲂѐ
неи҆зрече́ннагѡ хрⷭ҇тѐ чл҃кᲂлю́бїѧ , пло́тїю ѡ҆бнища́въ пᲂказа̀ .
въ чл҃чивъбᲂсѧ ѿве́рзе бл҃ги́хъ незави́стїе , немо́лчнѡ зᲂвꙋ́щимъ ,
бл҃гᲂслᲂве́нъ є҆сѝ бж҃е ѻ҆ц҃ъ на́шихъ . ~Же́ртвꙋ хрⷭ҇то́ви пред̾пра́здньственꙋю
премꙋ́дрїи вᲂзне́сше , бл҃гᲂꙋха́нїе страда́нїѧ , ꙗ҆́кѡ мѵ́рѡ семꙋ̀
принесо́сте . тѣ́мже мѷрѡꙋха́нїемъ ва́съ прᲂсла́ви , вᲂпїю́щихъ .
бл҃гᲂслᲂве́нъ бг҃ъ ѻ҆ц҃ъ на́шихъ . =боⷢ҇ . В=и́дѣти чи́стыми мы́сленыма ѻ҆чи́ма
разꙋмѣва́емꙋю , и҆́же в̾ верте́пѣ ѿ тебѐ всечⷭ҇таѧ , пло́тїю ро́ждьшагᲂсѧ бг҃а
на́шегѡ , сла́вꙋ и҆ свѣ́тлᲂсть бжⷭ҇твенꙋю , твᲂеѧ̀ ра́ди спᲂдо́би мл҃твы ,
вѣ́рнѡ славᲂсло́вѧщихъ тѧ̀ .

=пѣ́снь , и҃ . і҆рмо́съ . П=о зако́нѣ ѻ҆́ч҃и пребл҃же́ннїи в̾ вавѷло́нѣ
ю҆́нїи , бѣдꙋ̀ прїе́млюще царю́ющаго небрего́ша , пᲂвелѣ́нїѧ безꙋ́мнагѡ и҆
сᲂвᲂкꙋпле́ннїи , в̾ не́мже неи҆звари́шасѧ ѻ҆гнѝ , держа́щемꙋ дᲂсто́йнѡ
вᲂз̾сыла́хꙋ пѣ́снь , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀
во́ вѣки . ~И҆́же па́че сло́ва гдⷭ҇а вᲂплᲂще́ннаго ѻ҆трᲂкᲂви́це , и҆
ѡ҆блᲂжи́маго чл҃ческимъ пᲂдо́бїемъ , держа́щи рꙋка́ма и҆ пᲂклᲂнѧ́ющисѧ и҆
лᲂбыза́ющи мт҃рьски . ча́до речѐ сла́дкᲂе ка́кѡ тѧ си́це держꙋ̀ , держа́щаго
рꙋко́ю всю̀ тва́рь ; и҆ рабо́ты рꙋчны́ѧ тꙋ̀ свᲂбᲂжда́ющаго . ~Пѣснᲂсло́вѧтъ
бжⷭ҇твенїи а҆́нг҃ли на землѝ ро́ждьшагᲂсѧ , ᲂу҆гᲂто́витесѧ . вᲂлсвѝ да́ры
наставлѧ́еми ѕвѣздо́ю принеси́те . па́стырїе сегѡ̀ пᲂтщи́тесѧ ви́дѣти ,
на мт҃рьнихъ ꙗ҆́кᲂже мла́дѧ сѣдѧ́ща дла́нѣхъ . вᲂпїю́ще , гдⷭ҇а вᲂспѣва́йте
дѣ́ла , и҆ превᲂзнᲂси́те є҆гѡ̀ во́ вѣки . ~Свѣ́та ѻ҆́блаче неи҆скꙋсᲂбра́чнаѧ ,
ка́кѡ пелена́ми пᲂвива́еши , ѻ҆́блаки пᲂвива́ющагѡ нб҃са̀ неи҆з̾гл҃аннымъ
ма́нїемъ ; ка́кѡ в̾ без̾слᲂве́сныхъ ꙗ҆́слѣхъ пᲂлага́еши . без̾слᲂве́сїѧ
челᲂвѣ́ки , за неи҆зрече́нꙋю млⷭ҇ть и҆збавлѧ́ющагѡ влⷣкꙋ ; є҆мꙋ́же всѧ̀
пᲂклᲂнѧ́етсѧ тва́рь , вᲂспѣва́ющи во всѧ̀ вѣ́ки .

=и҆́нъ , і҆рмо́съ . В=ъ пе́щь ѻ҆́гненнꙋю , к̾ дѣ́темъ є҆вре́йскимъ
сᲂше́дшагѡ , и҆ пла́мень на хла́дъ прело́жшагѡ бг҃а , по́йте всѧ̀ дѣ́ла гдⷭ҇а ,
и҆ превᲂзнᲂси́те є҆гѡ̀ во́ вѣки . ~Всѧ̀ тва́рь нача́тки гᲂто́витъ тебѣ̀
хрⷭ҇тѐ , в̾ верте́пѣ ѿ чⷭ҇тыѧ дв҃ы хᲂтѧ́щꙋ рᲂди́тисѧ . и҆ пᲂе́тъ хвалꙋ̀
пред̾пра́здньственꙋю , славᲂсло́вѧщи є҆ди́наго бл҃гᲂда́телѧ . ~Рᲂжде́ннаго
на землѝ слѣдѧ́ще хрⷭ҇та̀ , страстᲂно́сцы , вѣ́рᲂю пред̾вᲂдѧ́ща ꙗ҆́кᲂже
ѕвѣздо́ю свѣ́тлᲂю пᲂслѣ́дꙋющїѧ ви́дѣша . и҆ пренесо́ша да́ры семꙋ̀ бжⷭ҇твеныѧ ,
мꙋче́нїемъ . ~Си́лᲂю хрⷭ҇то́вᲂю ᲂу҆крѣплѧ́еми премꙋ́дрїи , наси́лᲂванїе
вра́жїе страстᲂте́рпцы пᲂбᲂри́сте , и҆ сегѡ̀ не́мᲂщна пᲂказа́сте . вᲂспѣва́юще
хрⷭ҇та̀ во́ вѣки всѧ̀ . =боⷢ҇ . И҆́=же в̾ нѣ́дрѣхъ ѻ҆́ч҃ихъ , на дла́нѣхъ
мт҃рьнихъ твᲂи́хъ бцⷣе , рᲂжде́исѧ в̾ верте́пѣ , пᲂчѝ . и҆ всѣ́мъ вѣ́рнѡ
пᲂю́щимъ тѧ̀ на́ нб҃сѣхъ ѿверза́етъ црⷭ҇тво .

=пѣ́снь , ѳ҃ . і҆рмо́съ . Н=есꙋмни́сѧ ѡ҆ мнѣ̀ мт҃и , ви́дѧщи ꙗ҆́кѡ млⷣнца ,
є҆го́же и҆́з̾ чрева пре́жде денни́цы рᲂдѝ ѻ҆ц҃ъ . вᲂста́вити бо и҆ прᲂсла́вити
чл҃ческᲂе па́дшее є҆стество̀ прїидо́хъ ꙗ҆́вственнѡ , вѣ́рᲂю и҆ любо́вїю тѧ̀
велича́ющее . ~Ра́дꙋисѧ прїѧ́телище пречⷭ҇таѧ ра́дᲂсти неи҆з̾гл҃анныѧ , се́бо
грѧде́ши рᲂди́ти в̾ верте́пѣ неи҆з̾гл҃аннѡ влⷣкꙋ . хᲂтѧ́щаго тва́рь всю̀
и҆стлѣ́вшꙋю престꙋпле́ньми пе́рвѣе , ѡ҆бнᲂви́ти во и҆́стинꙋ . сегѡ̀
пѣснᲂсло́вѧще вѣ́рᲂю , тебѐ велича́емъ . ~Дш҃а пра́ведныхъ всѧ̀ , и҆
преи҆спо́днѧѧ , в̾кꙋ́пѣ ра́дꙋйтесѧ . се́бо и҆збавле́нїе всѣ́хъ ꙗ҆ви́сѧ ,
во́ градѣ виѳлїе́мстѣ ражда́ѧсѧ . ѕвѣзда́ же сегѡ̀ вᲂз̾вѣща́етъ вᲂлхво́мъ
и҆́щꙋщимъ бл҃гᲂче́стнѡ . є҆го́же и҆ ви́дѣвше в̾ верте́пѣ , чꙋде́съ
и҆спо́лнишасѧ . ~Ꙗ҆́кѡ нб҃о тѧ̀ дрꙋго́е вᲂспѣва́емъ дв҃це , пра́вды сл҃нце на́мъ
и҆з̾ лᲂже́снъ пречⷭ҇тыхъ хᲂтѧ́щꙋю вᲂсїѧ́ти ᲂу҆́треннее , прᲂсвѣща́ющее и҆́же
во тмѣ̀ сꙋ́щїѧ сме́рти и҆ тлѝ . тѣ́мже до́лжнѡ хвала́ми тѧ̀ велича́емъ .

=и҆́нъ , і҆рмо́съ . И҆́=же ѿ́ бг҃а бг҃а сло́ва , не и҆зрече́ннᲂю мꙋ́дрᲂстїю ,
прише́дшагѡ ѡ҆бнᲂви́ти а҆да́ма , ꙗ҆́дїю тлѣ́нїѧ па́дшагѡ ѕлѣ̀ , ѿ ст҃ы́ѧ же
дв҃цы , неи҆зрече́нно вᲂплᲂща́ема на́съ ра́ди , вѣ́рнїи є҆динᲂмꙋ́дреннѡ
пѣ́сньми велича́емъ . ~Цр҃ѧ всѧ́ческихъ прише́ствїе бжⷭ҇твенᲂе , во́инство
страда́лецъ пред̾те́къ , все́й тва́ри весе́лїѧ трапе́зꙋ вᲂз̾вѣща́етъ , и҆ всѧ̀
прїе́млетъ вѣ́рныѧ , свᲂѧ̀ до́блести прело́жь ꙗ҆́кᲂже снѣ́ди . ~Ꙗ҆́кѡ ѕвѣздꙋ̀
вѣ́рꙋ страстᲂте́рпцы гдⷭ҇ни зрѧ́ще , и҆ держа́ще тве́рдѡ , к̾ невече́рнемꙋ
сл҃нцꙋ . тᲂѧ̀ ра́ди непᲂткнᲂве́ннѡ ко хрⷭ҇тꙋ̀ наста́влени бы́сте , мꙋ́дрїи . и҆
кро́ви семꙋ̀ ꙗ҆́кѡ да́ры принесо́сте . =Ѿ= нетлѣ́нныхъ цвѣте́цъ стрⷭ҇тᲂно́сцы ,
цвѣ́ты пᲂже́нше ра́зꙋма хрⷭ҇то́ва , бл҃гᲂво́нїѧ напо́лнистесѧ є҆го́ва ,
пᲂстрада́вше . и҆ мѵ́рѡ бл҃гᲂво́нно мꙋче́нїемъ са́ми себѐ принесо́сте .
=боⷢ҇ . И҆=злїѧ́сѧ бл҃гᲂда́ть бцⷣе дв҃о , во всѣ́хъ рᲂдѣ́хъ землены́хъ , и҆
чꙋде́съ твᲂи́хъ бᲂга́тство и҆стека́етъ незави́стнѡ , во свѣ́тлѣй ржⷭ҇тва̀
твᲂегѡ̀ ра́дᲂсти . и҆ бᲂга́титъ вѣ́рᲂю и҆ любо́вїю тѧ сла́вѧщїѧ .

=свѣти́ленъ . П=о́лкъ непᲂбѣди́мыи , пᲂбѣдᲂно́с нᲂе сᲂбра́нїе , защище́нїе
незы́блемо , десѧти́ца мч҃нкъ в̾ кри́тѣ , тве́рдѡ пᲂбѣди́ша , и҆ мꙋ́чителѧ
пᲂсрами́ша . и҆ ѿ хрⷭ҇та̀ сп҃са вѣнцы̀ прїѧ́ша сла́вныѧ . =сла́ва , и҆ ны́нѣ ,
пред̾пра́з днествꙋ . Т=а́инство сᲂкрᲂве́ннᲂе , а҆́нг҃лѡмъ несказа́ннᲂе ,
ѻ҆́ч҃имъ бл҃гᲂвᲂле́нїемъ , и҆ дх҃а дѣ́йствᲂмъ , хо́щетъ сᲂверши́тисѧ .
пᲂтщи́мсѧ , сло́во бо без̾нача́льнᲂе нача́ло прїе́мъ ꙗ҆́кѡ чл҃къ , ѿ дв҃ы
ражда́етсѧ на спасе́нїе ми́рꙋ .

Н=а хвали́тѣхъ , стихѣ́ры , на д҃ . гла́съ , ѕ҃ . поⷣ . а҆́=нг҃льскїѧ
пред̾и҆ди́те си́лы . ~Пред̾пᲂвелѣ́ннᲂе ѿ ѻ҆ц҃а пре́жде вѣ́къ , и҆
пред̾прᲂпᲂвѣ́даннᲂе прᲂро́ки , на пᲂслѣ́днѧѧ та́инство ꙗ҆ви́сѧ , и҆ бг҃ъ
вᲂчл҃чисѧ , пло́ть прїе́мъ ѿ дв҃ы . зи́ждетсѧ несᲂзда́нныи во́лею . сы́и ,
быва́етъ . цр҃ь і҆и҃левъ хрⷭ҇то́съ прихо́дитъ . ~По́йте цр҃ѧ , пелена́ми
пᲂви́таго , рѣши́тъ бо плени́цы мᲂи́хъ грѣхᲂпаде́нїи . и҆ сла́вᲂю
неᲂу҆вѧда́ющею и҆ нетлѣ́ннᲂю сᲂсвѧза́въ мѧ , всегѡ̀ ѻ҆ц҃е́ви присво́илъ є҆́сть ,
сᲂдѣва́ѧ и҆ сᲂзида́ѧ . тѣ́мже вᲂпїе́мъ , цр҃ь і҆зра́илевъ хрⷭ҇то́съ
прихо́дитъ . ~Свѣ́тъ ѿ́ свѣта ᲂу҆́тренїи , ѿ дв҃ы вᲂсїѧ́вшїи сꙋ́щимъ
на землѝ . ѕвѣздо́ю ви́дѣвше ѕвѣздᲂсло́вцы вᲂлсвѝ , пе́рсскꙋю ѿлага́хꙋ тмꙋ̀ ,
и҆ ѕвѣ́зднꙋю всю̀ пре́лесть . и҆ ра́дᲂстїю ро́ждьшагᲂсѧ бг҃а пᲂѧ́хꙋ ,
бл҃гᲂслᲂве́нъ прише́дыи бг҃ъ на́шъ сла́ва тебѣ̀ . ~Зла́къ младе́нческїи
неи҆́стᲂвнѣ пᲂжина́етъ , ѿ мꙋ́дрыхъ нарꙋга́нъ бы́въ и҆́рᲂдъ вᲂлхво́въ . и҆ рꙋ́кꙋ
сквернᲂꙋбі́йственꙋ , на тѧ̀ вᲂз̾двиза́ти мнѧ́ше . но прише́лъ є҆сѝ ,
є҆гѵ́птѧнѡмъ тмꙋ̀ глꙋбо́кꙋю ѿгᲂнѧ̀ , с̾ ни́ми же пᲂе́мъ , бл҃гᲂслᲂве́нъ
прише́дыи бг҃ъ на́шъ сла́ва тебѣ̀ . =сла́ва . гла́съ , то́йже . П=о́йте гдⷭ҇ви
ро́ждьшемꙋсѧ ѿ дв҃ы , вᲂспо́йте пѣ́снь во́инства нбⷭ҇наѧ , вᲂсплещи́те
рꙋка́ми ; бг҃ъ бо въ чл҃цѣхъ , челᲂвѣ́къ бг҃ъ вᲂз̾да́нїемъ . и҆ сѐ та́инство
сᲂверша́етсѧ на́мъ дне́сь , цр҃ь і҆и҃левъ хрⷭ҇то́съ прихо́дитъ . =и҆ ны́нѣ .
гла́съ , то́йже . Ꙗ҆=ви́лсѧ є҆сѝ на землѝ , и҆ со чл҃ки пᲂживѐ , кесаре́вѣми
пᲂвелѣ́ньми в̾ рабѣ́хъ написа́сѧ . сᲂзда́сѧ и҆ непрелᲂжи́сѧ , и҆ не и҆змѣ́ненъ
пре́былъ є҆сѝ ,꙳ ве́сь сы́и бг҃ъ , а҆́ще и҆ вᲂплᲂти́сѧ . сла́ва твᲂемꙋ̀
смᲂтре́нїю , че́сть и҆ хвала̀ и҆ бл҃гᲂлѣ́пїе , и҆ ны́нѣ и҆ во́ вѣки ,
а҆ми́нь .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ .
~Бл҃гᲂꙋха́й сїѡ́не ,꙳ ꙗ҆́сли ст҃ы́ѧ ,꙳ ꙗ҆́кѡ в̾ тебѣ̀ влⷣка ꙳ прᲂстрѐ лꙋчѝ ꙳
свᲂегѡ̀ бжⷭ҇тва̀ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
В=ѣ́рꙋ в̾мѣ́стѡ зла́та ,꙳ любо́вь же ꙗ҆́кѡ смѵ́рнꙋ ,꙳ ꙗ҆́кѡ лива́нъ дѣѧ́нїѧ ,꙳
принесе́мъ зижди́телю ,꙳ грѧдꙋ́щемꙋ во свᲂѧ̀ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . П=риближа́етсѧ хрⷭ҇то́съ ,꙳ ѕвѣзда̀ прᲂсїѧва́етъ .꙳
нбⷭ҇нᲂе мно́жество ꙳ во́инства приница́етъ ,꙳ мы́сленыхъ си́лъ .

=сла́ва . гла́съ , г҃ . Д=о́блїи мч҃нцы и҆́стинѣ , ва́съ ни нꙋ́жа
мꙋчи́тельскаѧ , ни ласка́нїе преле́стнᲂе , ни ᲂу҆до́мъ ѿрѣ́занїѧ ,
ни сме́ртнаѧ преще́нїѧ , ѿ бжⷭ҇твеныѧ любвѐ разлꙋчи́ти вᲂз̾мᲂго́ша . тѣ́мже
дерзнᲂве́нїе и҆мꙋ́ще ко хрⷭ҇тꙋ̀ , и҆́же надᲂвсѣ́ми бг҃ꙋ , сїѐ вᲂз̾да́нїе
бᲂлѣ́зней страда́нїѧ , прᲂси́те ѿ хрⷭ҇та̀ , прїѧ́ти мл҃твами ва́шими ве́лїю
ми́лᲂсть . =и҆ ны́нѣ . гла́съ , и҃ . В=ᲂспрїимѝ виѳлїе́мѣ бж҃їю
митрᲂпо́лїю , свѣ́тъ бо незахᲂди́мыи , в̾ тебѣ̀ рᲂди́тисѧ прихо́дитъ . а҆́нг҃ли
диви́тесѧ на́ нб҃си , и҆ чл҃цы прᲂсла́вите на землѝ , вᲂлсвѝ ѿ перси́ды
пресла́вныѧ да́ры принеси́те . па́стыри свирѧ́юще , трист҃о́е пѣ́нїе
вᲂспо́йте , всѧ́ко дыха́нїе да хва́литъ вседѣ́телѧ .

Н=а литꙋргі́и , б=л҃же́нна , на и҃ . =ѿ= кано́на , пред̾ пра́зднествꙋ ,
пѣ́снь , г҃ . =и҆= мч҃нкѡмъ , пѣ́снь , ѕ҃ . =прᲂки́менъ , ѱало́мъ дв҃дᲂвъ .
с=т҃ы́мъ и҆́же сꙋ́ть на землѝ є҆гѡ̀ , ᲂу҆дивѝ гдⷭ҇ь всѧ̀ во́лѧ свᲂѧ̀
в̾ ни́хъ . =сти́хъ . п=ред̾зрѣ́хъ гдⷭ҇а предᲂмно́ю вы́нꙋ , ꙗ҆́кѡ ѡ҆деснꙋ́ю менѐ
є҆́сть дасѧ̀ непᲂдви́жꙋ . =а҆пⷭ҇лъ , к=ъ є҆фесе́ѡмъ . заⷱ҇ , сл҃г .
=а҆ллилꙋ́їѧ . в=ᲂзва́ша пра́веднїи , и҆ гдⷭ҇ь ᲂу҆слы́ша и҆́хъ , и҆ ѿ всѣ́хъ
печа́лей и҆́хъ и҆зба́ви и҆́хъ . =є҆ѵⷢ҇а́лїе , ѿ =лꙋкѝ . заⷱ҇ , р҃ѕ .
=прича́стенъ . р=а́дꙋйтесѧ пра́веднїи ѡ҆́ гдⷭ҇ѣ .

П=а́мѧть и҆́же во ст҃ы́хъ ѻ҆ц҃а на́шегѡ фїлі́ппа митрᲂпᲂли́та , мᲂско́вскаго
и҆ всеѧ̀ рꙋсі́и , но́ваго и҆спᲂвѣ́дника . =Н=а ма́лѣй вече́рни , на гдⷭ҇и
вᲂзва́хъ , стⷯры . гла́съ , а҃ . поⷣ . н=бⷭ҇нымъ чино́мъ . ~Въ нбⷭ҇ныѧ
ѻ҆би́тели ,꙳ всели́лсѧ фїлі́ппе ст҃лю ,꙳ и҆ со а҆́нг҃лы пред̾стᲂѧ̀ прⷭ҇то́лꙋ
хрⷭ҇то́вꙋ ,꙳ ꙗ҆́кѡ и҆́стиненъ ст҃ль и҆ страда́лецъ .꙳ мᲂлѝ прегрѣше́нїемъ
на́шимъ раз̾рѣше́нїе дарᲂва́ти ,꙳ и҆ дш҃а́мъ на́шимъ ми́ръ , и҆ ве́лїю
ми́лᲂсть . ~Мл҃твᲂю цр҃ѧ ᲂу҆мᲂлѧ́ѧ ,꙳ и҆ де́рзᲂстнѡ пᲂꙋча́ѧ нераз̾дѣли́мꙋ бы́ти
є҆гѡ̀ црⷭ҇твꙋ ,꙳ фїлі́ппе ст҃лю .꙳ дш҃е́внꙋю зе́млю ѿ грѣ́хъ ѡ҆чища́ѧ ,꙳ и҆
ꙗ҆́кѡ сѣ́мена бж҃їе сло́во влага́ѧ .꙳ и҆́хже и҆ на́мъ вᲂз̾раща́еши ,꙳
ко спасе́нїю дш҃а́мъ на́шимъ . ~До́мъ дх҃о́вныхъ дᲂбрᲂдѣ́телей бы́лъ є҆сѝ ,꙳
ст҃ль и҆ и҆спᲂвѣ́дникъ и҆́стиненъ пᲂказа́сѧ .꙳ в̾ тебѣ́ бо жили́ще ꙗ҆́кѡ
в̾ чⷭ҇тнѣ́мъ хра́мѣ ,꙳ хрⷭ҇то́съ себѣ̀ сᲂтвᲂрѝ .꙳ мᲂли́сѧ ѻ҆́ч҃е пᲂда́ти всѣ́мъ
на́мъ вѣ́чнᲂе спасе́нїе ,꙳ и҆ дш҃а́мъ на́шимъ ве́лїю ми́лᲂсть . =сла́ва .
гла́съ , ѕ҃ . С=т҃лемъ ᲂу҆дᲂбре́нїе и҆ ѻ҆ц҃е́мъ красᲂтꙋ̀ , землѝ рꙋ́сскᲂй
мᲂле́бника вели́ка , сᲂше́дшесѧ дне́сь ѽ празднᲂлю́бцы , пѣ́снеными пᲂхвала́ми
вᲂспᲂе́мъ глаго́люще . ра́дꙋйсѧ ст҃лю фїлі́ппе тве́рдыи ᲂу҆мо́мъ ,
бл҃гᲂда́тїю , и҆ и҆́стинᲂю ѡ҆сщ҃е́нныи , ѿ ню́дꙋ же и҆ прїѧ́телище бы́сть
прест҃а́гѡ дх҃а . и҆ ны́нѣ с̾ первᲂст҃ли пред̾стᲂѧ̀ прⷭ҇то́лꙋ хрⷭ҇то́вꙋ ,
мᲂли́сѧ ѡ҆ дш҃ахъ на́шихъ . =и҆ ны́нѣ , боⷢ҇ . Б=цⷣе ты̀ є҆сѝ лᲂза̀
и҆́стиннаѧ , вᲂз̾расти́вшаѧ на́мъ пло́дъ живо́тныи , тебѣ̀ мо́лимсѧ , мᲂли́сѧ
влⷣчце со ст҃лемъ , пᲂми́лᲂватисѧ дш҃а́мъ на́шимъ . =прᲂки́менъ , дню̀ . =

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~До́мъ
дх҃ꙋ ст҃о́мꙋ ,꙳ ꙗ҆ви́лсѧ є҆сѝ ст҃лю ,꙳ в̾нꙋ́трь и҆мѣ́ѧ сло́во премꙋ́дрᲂсти .꙳
фїлі́ппе бл҃же́нне ,꙳ ѡ҆ на́съ мᲂли́сѧ хрⷭ҇тꙋ̀ бг҃ꙋ .

=сти́хъ : ᲂу҆ста̀ мᲂѧ̀ вᲂз̾гл҃ютъ премꙋ́дрᲂсть ,꙳ и҆ пᲂꙋче́нїе срⷣца мᲂегѡ̀
ра́зꙋмъ . З=вѣздꙋ̀ рꙋ́сскꙋю ,꙳ пѣ́сньми вᲂсхва́лимъ ,꙳ ꙗ҆́кѡ зарѧ́ми всѣ́хъ
прᲂсвѣща́юща ,꙳ в̾ нᲂщѝ невѣ́дѣнїѧ ,꙳ к̾ свѣ́тꙋ бг҃ᲂразꙋ́мїѧ вᲂз̾ставлѧ́юща .

=сти́хъ : ᲂу҆ста̀ пра́веднагѡ пᲂꙋча́тсѧ премꙋ́дро сти ,꙳ и҆ ꙗ҆зы́къ є҆гѡ̀
вᲂз̾гл҃етъ сꙋ́дъ . Д=о́мъ дх҃о́венъ бы́лъ є҆сѝ ,꙳ бл҃гᲂда́тїю и҆спо́лненъ ,꙳
бжⷭ҇твеныхъ ᲂу҆че́нїи .꙳ и҆́миже напᲂѧ́еши ми́ра ,꙳ премꙋ́дре фїлі́ппе .
=сла́ва , и҆ ны́нѣ , боⷢ҇ . Р=а́дꙋисѧ мр҃і́е бцⷣе ,꙳ цр҃кви неѡ҆бᲂри́маѧ ,꙳
па́че же ст҃а̀ .꙳ ꙗ҆́кᲂже вᲂпїе́тъ пррⷪ҇къ дв҃дъ ,꙳ ст҃а̀ цр҃кви твᲂѧ̀ ди́вна
в̾ пра́вдꙋ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . П=ервᲂпресто́льникѡмъ прїе́мниче , сто́лпъ правᲂсла́вїѧ ,
и҆́стинѣ пᲂбо́рниче , но́выи и҆спᲂвѣ́дниче , ст҃лю фїлі́ппе , пᲂлᲂжи́выи дш҃ꙋ
за хрⷭ҇то́во є҆ѵⷢ҇а́лїе . тѣ́мже ꙗ҆́кѡ и҆мы́и дерзнᲂве́нїе к̾ немꙋ̀ , мᲂлѝ
за́ градъ же и҆ лю́ди , пᲂчита́щихъ дᲂсто́йнѡ ст҃ꙋ́ю па́мѧть твᲂю̀ . =сла́ва ,
и҆ нн҃ѣ , пред̾пра́зднествꙋ . та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . пред̾пра́зднествꙋ , г҃ . и҆ ст҃о́мꙋ , є҃ .
гла́съ , є҃ . поⷣ . р=а́дꙋйсѧ живᲂно́сныи . ~Ра́дꙋисѧ сщ҃е́ннаѧ главо̀ ,
чи́стыи сᲂсꙋ́де ст҃а́гѡ дх҃а , ст҃лю фїлі́ппе . бг҃ᲂдх҃нᲂве́нныи а҆рга́нъ ,
бл҃гᲂче́стїѧ пꙋчи́на не и҆счерпа́ема . цр҃ко́внᲂе ᲂу҆краше́нїе . црⷭ҇твꙋющемꙋ
гра́дꙋ мᲂсквѣ̀ , вели́кᲂе ᲂу҆дᲂбре́нїе . рꙋ́сскᲂе ᲂу҆твержде́нїе . ѡ҆би́димымъ
застꙋ́пниче . а҆пⷭ҇льскїи ревни́телю . нра́вы пᲂдо́бѧсѧ златᲂꙋ́стᲂмꙋ ,
пᲂсрами́лъ є҆сѝ сꙋеꙋ́мныхъ шата́нїѧ , хрⷭ҇тꙋ̀ разꙋ́мнᲂмꙋ сл҃нцꙋ
приража́ющїѧсѧ . є҆го́же мᲂлѝ , дарᲂва́ти дш҃а́мъ на́шимъ ми́ръ и҆ ве́лїю
ми́лᲂсть . ~Ра́дꙋисѧ златᲂза́рнаѧ ᲂу҆ста̀ , бг҃ᲂпѣ́сниваѧ ла́стᲂвице прпⷣбне .
сто́лпе правᲂсла́вїѧ непᲂкᲂлѣби́мыи . и҆ гра́дꙋ на́шемꙋ стѣна̀ неѡ҆бᲂри́маѧ .
прибѣ́жище скᲂрбѧ́щимъ , ѡ҆бꙋрева́емымъ приста́нище ти́хᲂе . во всѧ̀ кᲂнцы̀
застꙋпа́ѧ спаса́еши , и҆ пᲂд̾виза́еши к̾ ре́внᲂсти пѣ́нїи бг҃ᲂлѣ́пныхъ .
мч҃нкѡмъ и҆ и҆спᲂвѣ́дникѡмъ пᲂдо́бѧсѧ . равнᲂстᲂѧ́телю ст҃ы́хъ а҆́нг҃лъ .
а҆пⷭ҇лѡмъ є҆динᲂѡ҆бра́зне . хрⷭ҇та̀ низ̾пᲂсла́ти мᲂлѝ , дарᲂва́ти дш҃а́мъ
на́шимъ ми́ръ и҆ ве́лїю млⷭ҇ть . ~Ра́дꙋисѧ сщ҃е́ннаѧ главо̀ , ст҃лю фїлі́ппе .
ꙗ҆́кѡ мнᲂгᲂсвѣ́тлᲂе сл҃нце , ѡ҆зарѧ́еши всю́дꙋ ᲂу҆че́нїи свᲂи́ми , и҆ пасе́ши
ста́до свᲂѐ на па́житѣхъ дх҃о́вныхъ , ꙗ҆́кѡ на ка́мени тве́рдѣ . тѣ́мже и҆ цр҃ѧ
ᲂу҆дивлѧ́еши . ꙗ҆́рᲂсть є҆гѡ̀ на кро́тᲂсть прелᲂжи́ти мо́лиши . ѻ҆́нъ же
пᲂсыла́етъ тѧ тверско́мꙋ гра́дꙋ , в̾ мᲂнасты́рь нарица́емыи ѻ҆́трᲂчь . тꙋ́же
непра́веднѡ сме́рть прїѧ́лъ є҆сѝ , мᲂлѧ́сѧ , гдⷭ҇и не пᲂста́ви и҆́мъ грѣха̀
сегѡ̀ . тѣ́мже ѿ хрⷭ҇та̀ бг҃а , вѣне́цъ тебѣ̀ дарᲂва́сѧ бл҃же́нне . є҆го́же
мᲂлѝ , дарᲂва́ти дш҃а́мъ на́шимъ , ми́ръ и҆ ве́лїю ми́лᲂсть . ~Ра́дꙋисѧ
по́стническимъ пᲂдвиго́мъ , вᲂи́стинꙋ ле́гкᲂе ᲂу҆дᲂбре́нїе . трⷪ҇цѣ чи́стыи
до́ме . бл҃гᲂво́нныи сᲂсꙋ́де , цр҃ко́внᲂе ᲂу҆твержде́нїе . а҆пⷭ҇лѡмъ
сᲂпресто́льниче , ст҃лемъ ᲂу҆дᲂбре́нїе . сла́ва мч҃нкѡмъ , и҆ прпⷣбнымъ
ᲂу҆краше́нїе . пра́вило дᲂбрᲂдѣ́телей и҆звѣ́стнᲂе , смире́нїю свѣ́тлаѧ
высᲂто̀ . ѡ҆би́димымъ застꙋ́пниче . ни́щимъ пита́телю . хрⷭ҇та̀ низ̾пᲂсла́ти
бл҃же́нне мᲂлѝ , дарᲂва́ти дш҃а́мъ на́шимъ , ми́ръ и҆ ве́лїю ми́лᲂсть .
=сла́ва . гла́съ , и҃ . Р=а́дꙋисѧ и҆ весели́сѧ честна́ѧ кинᲂві́ѧ , свѣ́тлѡ
тᲂржествꙋ́й хрⷭ҇то́ва цр҃кви , сᲂвᲂкꙋ́пльшисѧ ликꙋ́й бг҃ᲂзва́ннᲂе ста́до ,
дне́сь сᲂзыва́етъ на́съ а҆рхїєре́ѧ всеми́рнᲂе тᲂржество̀ . прїиди́те ᲂу҆́бѡ
свѣ́тлѡ пра́з̾днꙋемъ , в̾ па́мѧть є҆гѡ̀ глаго́люще . ра́дꙋисѧ ст҃лю
бл҃гᲂче́стїѧ , ꙗ҆́кѡ ри́зᲂю мꙋ́жествᲂмъ дх҃о́внымъ ѡ҆бле́клъ є҆сѝ себѐ .
ра́дꙋисѧ низ̾лᲂжи́выи , сꙋрᲂв̾ство́мъ го́рдагѡ , да́нᲂю ти ѿ є҆ди́нагѡ бг҃а
си́лᲂю . ра́дꙋисѧ скᲂрбѧ́щимъ дш҃е́ю бжⷭ҇твенᲂе ᲂу҆тѣше́нїе , и҆ ѡ҆би́димымъ
застꙋ́пниче . и҆ всѣ́мъ вѣ́рнымъ бл҃гᲂꙋти́шнᲂе приста́нище . тѣ́мже ѡ҆б̾стᲂѧ́ще
всечестнꙋ́ю тѝ ра́кꙋ , любе́знѡ ѡ҆блᲂбыза́емъ ст҃лю фїлі́ппе . тᲂбо́ю про́симъ
пᲂлꙋчи́ти бжⷭ҇твенагѡ чл҃кᲂлю́бїѧ . и҆ твᲂи́ми мл҃твами ми́рꙋ смире́нїе
дарᲂва́ти , и҆ дш҃а́мъ на́шимъ ве́лїю ми́лᲂсть .

=и҆ ны́нѣ , пред̾пра́зднествꙋ . та́же , вы́хᲂдъ . прᲂки́менъ , дню̀ . =

Ѿ =при́тчей , чте́нїе . =

~Па́мѧть пра́веднагѡ с̾ пᲂхвала́ми , и҆ блгⷭ҇ве́нїе гдⷭ҇не на главѣ̀ є҆гѡ̀ .
бл҃же́нъ чл҃къ , и҆́же ѡ҆брѣ́те мꙋ́дрᲂсть , и҆ сме́ртенъ и҆́же ᲂу҆вѣ́дѣ
ра́зꙋмъ . лꙋ́чше бо сїю̀ кꙋпᲂва́ти , не́жели зла́та и҆ сребра̀ сᲂкро́вища .
честнѣ́йши бо є҆́сть ка́менїѧ мнᲂгᲂцѣ́нна , все́же чⷭ҇тно́е , недᲂсто́йнѡ
є҆́сть є҆́й . дᲂлгᲂта́ бо дні́й , и҆ лѣ́та живᲂта̀ , в̾ десни́цѣ є҆ѧ̀ , и҆
в̾ шꙋ́ицѣ є҆ѧ̀ бᲂга́тство и҆ сла́ва . ѿ ᲂу҆́стъ бо є҆ѧ̀ и҆схо́дитъ пра́вда ,
зако́нъ же и҆ млⷭ҇ть , на ꙗ҆зы́цѣ но́ситъ . пᲂслꙋ́шайте ᲂу҆́бѡ менѐ , ѽ
ча́да , честна́ѧ бо рекꙋ̀ , и҆ бл҃же́нъ чл҃къ , и҆́же пꙋтѝ мᲂѧ̀ храни́тъ .
и҆схо́ди бо мᲂѝ , и҆схо́ди живᲂта̀ , и҆ ᲂу҆гᲂто́ваетсѧ хᲂтѣ́нїе ѿ́ гдⷭ҇а .
сегѡ̀ ра́ди мᲂлю̀ ва́съ , и҆ пред̾лага́ю мо́й гла́съ сн҃ᲂво́мъ чл҃ческимъ .
ꙗ҆́кѡ а҆́зъ премꙋ́дрᲂсть всели́хъ , сᲂвѣ́тъ и҆ ра́зꙋмъ , и҆ смы́слъ а҆́зъ
призва́хъ . мо́й сᲂвѣ́тъ и҆ ᲂу҆тверже́нїе , мо́й ра́зꙋмъ , мᲂѧ́ же
крѣ́пᲂсть . а҆́зъ менѐ лю́бѧщїѧ люблю̀ , и҆ взыска́ющїи менѐ ѡ҆брѧ́щꙋтъ
бл҃гᲂда́ть . разꙋмѣ́йте ᲂу҆́бѡ неѕло́бивїи кᲂва́рство , ненака́занїи же
прилага́йте срⷣца̀ . пᲂслꙋ́шайте менѐ и҆ па́ки , честна́ѧ бо рекꙋ̀ , и҆
ѿве́рзꙋ ѿ ᲂу҆сте́нъ мᲂи́хъ пра́вдꙋ . ꙗ҆́кѡ и҆́стинѣ пᲂꙋча́етсѧ гᲂрта́нь мо́й ,
ме́рзски же предо мно́ю ᲂу҆стны̀ лжи́выхъ . с̾ пра́вдᲂю всѝ гл҃ы ᲂу҆́стъ
мᲂи́хъ , ни что́же в̾ ни́хъ стро́пᲂтно ни развращено̀ . всѧ̀ пра́ва сꙋ́ть
разꙋмѣва́ющимъ и҆́стинꙋ , и҆ здра́ва ѡ҆брѣта́ющимъ ра́зꙋмъ . наꙋчꙋ́ бо ва́съ
и҆́стинѣ , да бꙋ́детъ ѡ҆́ гдⷭ҇ѣ наде́жда ва́ша , и҆ и҆спо́лнитесѧ дх҃а .

Ѿ =премꙋ́дрᲂсти сᲂло́мᲂни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ѡ҆сꙋ́дитъ же
пра́ведникъ ᲂу҆мира́ѧ живы́хъ нечести́выхъ . ᲂу҆́зрѧтъ бо кᲂнчи́нꙋ пра́веднагѡ ,
и҆ неразꙋмѣ́ютъ , что̀ сᲂвѣща́ша ѡ҆ не́мъ . ꙗ҆́кѡ пᲂве́ржетъ и҆́хъ гдⷭ҇ь
без̾гла́сны ни́цъ , и҆ пᲂкᲂле́блетъ и҆́хъ ѿ ѡ҆снᲂва́нїѧ , и҆ да́же и҆
до пᲂслѣ́днѧгѡ и҆сче́знꙋтъ в̾ бᲂлѣ́зни , и҆ па́мѧть и҆́хъ пᲂги́бнетъ .
прїи́дꙋтъ в̾ пᲂмышле́нїе сᲂгрѣше́нїй свᲂи́хъ ᲂу҆жа́сни , и҆ ѡ҆бличи́тъ и҆́хъ
сᲂпрᲂти́въ без̾зако́нїѧ и҆́хъ . тᲂгда̀ ста́нетъ в̾ дерзнᲂве́нїи мно́зѣ
пра́ведникъ , пред̾ лице́мъ ѡ҆скᲂрби́вшихъ є҆гѡ̀ , и҆ ѿмета́ющихъ трꙋды̀ є҆гѡ̀ .
ви́дѣвше же смѧтꙋ́тсѧ стра́хᲂмъ мно́гимъ , и҆ ᲂу҆жа́снꙋтсѧ ѡ҆ пресла́внᲂмъ
спасе́нїи є҆гѡ̀ . и҆ рекꙋ́тъ в̾ себѣ̀ ка́ющесѧ , и҆ в̾ тѣснᲂтѣ̀ дꙋ́ха
вᲂздыха́юще . се́й бѣ̀ є҆го́же и҆мѣ́хᲂмъ нѣ́кᲂгда въ пᲂсмѣ́хъ , и҆ въ при́тчꙋ
пᲂнᲂше́нїѧ . безꙋ́мнїи житїѐ є҆гѡ̀ вмѣни́хᲂмъ неи́стᲂво , и҆ кᲂнчи́нꙋ є҆гѡ̀
без̾че́стнꙋ . ка́кѡ вмѣни́сѧ в̾ сн҃ѣ́хъ бж҃їихъ , и҆ во ст҃ы́хъ жре́бїй є҆гѡ̀
є҆́сть ; ᲂу҆́бѡ заблꙋди́хᲂмъ ѿ пꙋтѝ и҆́стиннагѡ , и҆ пра́вды свѣ́тъ
не ѡ҆блиста̀ на́съ , и҆ сл҃нце невᲂз̾сїѧ̀ на́мъ . без̾зако́нїѧ и҆спо́лнихᲂмсѧ
во стезѧ́хъ и҆ пᲂги́бели . и҆ хᲂди́хᲂмъ сквᲂзѣ̀ пꙋсты́ни непрᲂхо́дны , пꙋти́ же
гдⷭ҇нѧ неразꙋмѣ́хᲂмъ .

Ѿ =премꙋ́дрᲂсти сᲂло́мᲂни , чте́нїе . =

=Ѿ =ᲂу҆́стъ пра́веднагѡ и҆ска́плетъ премꙋ́дрᲂсть , ᲂу҆стны́ же мꙋ́дрыхъ
свѣ́дѧтъ бл҃гᲂда́ть . ᲂу҆ста̀ мꙋ́дрыхъ пᲂꙋча́тсѧ премꙋ́дрᲂсти , пра́вда же
и҆збавлѧ́етъ ѿ сме́рти . скᲂнча́вшꙋжесѧ мꙋ́жꙋ пра́веднꙋ , невᲂзбрани́тсѧ
наде́жда , сн҃ъ бо пра́веденъ ражда́етсѧ в̾ живо́тъ , и҆ во бл҃ги́хъ свᲂи́хъ
пло́дъ пра́ведныи ѡ҆бъє́млетъ . свѣ́тъ пра́веднымъ всегда̀ , и҆ ѿ́ гдⷭ҇а
ѡ҆брѧ́щꙋтъ бл҃гᲂда́ть и҆ сла́вꙋ . ꙗ҆зы́къ мꙋ́дрыхъ до́браѧ свѣ́сть , на́ срⷣцы
и҆́хъ пᲂчі́етъ мꙋ́дрᲂсть . лю́битъ гдⷭ҇ь прпⷣбнаѧ срⷣца̀ , прїѧ́тни є҆мꙋ̀ всѝ
непᲂро́чнїи на пꙋтѝ . мꙋ́дрᲂсть гдⷭ҇нѧ прᲂсвѣща́етъ лицѐ и҆ ѻ҆́чи
разꙋ́мнагѡ , пᲂстига́етъ лю́бѧщихъ ю҆̀ пре́жде разꙋмѣ́нїѧ , и҆ ᲂу҆до́бь
ᲂу҆́зритсѧ любѧ́щимъ ю҆̀ . ᲂу҆́тренюѧи к̾ не́й нетрꙋди́тсѧ , и҆ бдѧ̀ є҆ѧ̀
ра́ди , в̾ско́рѣ без̾ печа́ли бꙋ́детъ . ꙗ҆́кѡ дᲂсто́йныхъ є҆ѧ̀ сама̀ ѡ҆бхо́дитъ
и҆́щꙋщи . и҆ во стезѧ́хъ є҆ѧ̀ мечтꙋ́ютъ ми́лᲂстивнѡ . и҆ мꙋ́дрᲂсти не ѡ҆дᲂлѣ́етъ
ѕло́ба ни кᲂгда́же . сегѡ̀ ра́ди и҆ рачи́тель бы́хъ є҆ѧ̀ дᲂбро́ты , и҆ взыска́хъ
ю҆̀ , и҆ лᲂбза́хъ ѿ ю҆́нᲂсти мᲂеѧ̀ , и҆ взыска́хъ невѣ́стꙋ привестѝ себѣ̀ .
ꙗ҆́кѡ всѣ́хъ влⷣка вᲂз̾любѝ ю҆̀ . таи́бница бо є҆́сть бж҃їѧ хи́трᲂсти , и҆
ѡ҆брѣта́тельница дѣ́лъ є҆гѡ̀ . тᲂѧ̀ сꙋ́ть дᲂбрѝ нра́ви . цѣлᲂмꙋ́дрїю та̀
ᲂу҆чи́тъ , пра́вдѣ же и҆ мꙋ́жествꙋ . є҆ѧ́же дᲂбрѣ́е ни что́же є҆́сть в̾ житїѝ
чл҃честѣ . а҆́ще ли мно́гᲂмꙋ и҆мѣ́нїю хо́щетъ кто̀ , да вѣ́сть дре́внѧѧ и҆
бꙋ́дꙋщаѧ сказа́ти . свѣ́сть и҆з̾ви́тїѧ слᲂве́съ , и҆ рѣше́нїѧ . при́тчамъ .
зна́менїѧ и҆ чꙋдеса̀ прᲂразꙋмѣ́ти , и҆ с̾бы́тїѧ време́нъ и҆ лѣ́тъ . и҆
сᲂвѣ́тница всѣ́мъ є҆́сть бл҃га . ꙗ҆́кѡ без̾сме́ртїе є҆́сть в̾ не́й , и҆
дᲂбрᲂсло́вїе во ѡ҆бще́нїе слᲂве́съ є҆ѧ̀ . сегѡ̀ ра́ди бесѣ́дᲂвахъ ко́ гдⷭ҇ꙋ ,
и҆ пᲂмᲂли́хсѧ є҆мꙋ̀ , и҆ рѣ́хъ ѿ всегѡ̀ срⷣца мᲂегѡ̀ . бж҃е ѻ҆ц҃е́мъ и҆ гдⷭ҇и
млⷭ҇ти . сᲂтвᲂри́выи всѧ̀ сло́вᲂмъ твᲂи́мъ , и҆ мꙋ́дрᲂстїю свᲂе́ю сᲂтвᲂри́выи
чл҃ка . да ѡ҆блада́етъ со́зданными тᲂбо́ю , и҆ ᲂу҆стро́итъ ми́ръ препᲂдо́бїемъ
и҆ пра́вдᲂю . да́ждь мѝ ѿ твᲂи́хъ прⷭ҇то́лъ намѣ́стницꙋ премꙋ́дрᲂсть . и҆
не и҆скꙋсѝ менѐ ѿ наказа́нїи твᲂи́хъ , ꙗ҆́кѡ а҆́зъ ра́бъ тво́й , и҆ сн҃ъ
рабы́ни твᲂеѧ̀ . пᲂслѝ ю҆̀ ѿ ст҃а́гѡ жили́ща твᲂегѡ̀ , и҆ ѿ прⷭ҇то́ла сла́вы
твᲂеѧ̀ , да прише́дши наꙋчи́тъ мѧ̀ , что̀ ᲂу҆го́дно є҆́сть тебѣ̀ . и҆ наста́витъ
мѧ̀ в̾ ра́зꙋмъ и҆́стиненъ , и҆ сᲂхрани́тъ мѧ̀ въ сла́вѣ свᲂе́й . пᲂмышле́нїѧ
сме́ртныхъ стра́шна , и҆ сᲂбла́знены ко́зни и҆́хъ .

Н=а литі́и , стихѣ́ры . гла́съ , а҃ . Н=епᲂдᲂба́ше ти ст҃лю фїлі́ппе ,
ѻ҆те́чество свᲂѐ ѡ҆ста́вити , но к̾ на́мъ вᲂз̾врати́сѧ в̾ не́мже дх҃ᲂмъ
пᲂрᲂди́лсѧ є҆сѝ . и҆ равнᲂѡ҆бра́знѡ в̾ кинᲂві́и ѻ҆ц҃е́мъ трꙋды̀ пᲂне́слъ
є҆сѝ . тѣ́мже и҆ нескве́рнено зерца́ло ꙗ҆ви́сѧ дх҃ꙋ ст҃о́мꙋ .
в̾ славᲂсло́вїе же всѣ́хъ бг҃ꙋ пресвѣ́тлыѧ хра́мы вᲂз̾дви́глъ є҆сѝ .
во спасе́нїе и҆́нᲂчествꙋющимъ . тᲂгѡ̀ ᲂу҆́бѡ мᲂлѝ , тᲂмꙋ̀ пᲂмᲂли́сѧ ,
дарᲂва́ти дш҃а́мъ на́шимъ ве́лїю млⷭ҇ть . =гла́съ , в҃ . А҆́=нг҃лъ земны́и ,
нбⷭ҇ныи чл҃къ , рачи́тель бжⷭ҇твеныѧ сла́вы , земны́хъ же презира́тель ꙗ҆ви́сѧ .
стра́сти пᲂкᲂри́въ , и҆ пло́ть пᲂрабо́тивъ дх҃ꙋ . а҆пⷭ҇лѡмъ сᲂстрада́льче .
стрⷭ҇тᲂте́рпцемъ є҆динᲂѡ҆бра́зне , бл҃гᲂнра́вными щедро́ты фїлі́ппе хрⷭ҇то́въ
зако́нъ и҆спᲂлнѧ́ѧ , дш҃ꙋ же свᲂю̀ за́ люди пᲂлага́ѧ . є҆мꙋ́же ны́нѣ
пред̾стᲂѧ̀ , мᲂли́сѧ ѡ҆ на́съ ча́дѣхъ свᲂи́хъ . ~Сто́лпъ непᲂкᲂлѣби́мъ хрⷭ҇то́вѣ
цр҃кви ѻ҆́ч҃е бы́лъ є҆сѝ . тѣ́мже бжⷭ҇твенᲂю ре́внᲂстїю раз̾же́гсѧ ,
дерзнᲂве́ннѡ непра́веднᲂе начина́нїе , пра́веднѡ разᲂрѧ́еши . цр҃ѧ́ же и҆ лю́ди
наꙋча́еши , а҆пⷭ҇льскимъ и҆ ѻ҆те́ческимъ преда́нїемъ пᲂслѣ́дᲂвати . и҆
ѿ раз̾дѣле́нїѧ люд̾ска́гѡ , и҆ ѕла́гѡ начина́нїѧ преста́ти пᲂвелѣва́еши .
непᲂкарѧ́ющїѧжесѧ твᲂемꙋ̀ пра́вᲂмꙋ ᲂу҆че́нїю , сꙋдꙋ̀ бж҃їю предае́ши . и҆
ны́нѣ а҆рхїє҆ре́ю фїлі́ппе , мᲂлѝ спасти́сѧ всѣ́мъ , и҆́же любо́вїю
пᲂчита́ющимъ сщ҃е́ннꙋю па́мѧть твᲂю̀ . =сла́ва . гла́съ , д҃ . П=ᲂдᲂба́етъ
црⷭ҇твꙋющемꙋ гра́дꙋ мᲂсквѣ̀ , фїлі́ппа вездѣ̀ и҆мѣ́ти а҆рхїє҆ре́ѧ , ꙗ҆́кѡ
нѣ́кꙋю ᲂу҆́тварь црⷭ҇кꙋю , и҆ сᲂкро́вище некра́дᲂмо . всѣ́мъ пᲂдаю́щи бᲂга́тство
спасе́нїѧ и҆спᲂвѣ́данїемъ , и҆ всѧ̀ сᲂбира́юща к̾ сᲂедине́нїю пѣ́сней
бг҃ᲂлѣ́пныхъ . к̾ немꙋ́же вᲂзᲂпїе́мъ , ст҃лю и҆ и҆спᲂвѣ́дниче , мᲂлѝ хрⷭ҇та̀
бг҃а ѡ҆ дꙋша́хъ на́шихъ . =и҆ ны́нѣ , боⷢ҇ . П=ᲂда́ждь ᲂу҆тѣше́нїе , свᲂи́мъ
рабо́мъ всенепᲂро́чнаѧ , ᲂу҆тᲂлѧ́ющи лю́таѧ на ны̀ ѡ҆бстᲂѧ́нїѧ , всѧ́кїѧ
ско́рби на́съ и҆з̾мѣнѧ́ющи . тѧ́ бо є҆ди́нꙋ тве́рдо и҆ и҆звѣ́стнѡ ѡ҆снᲂва́нїе
и҆́мамы , и҆ твᲂѐ застꙋпле́нїе стѧжа́хᲂмъ , да непᲂстыди́мсѧ влⷣчце , тебѐ
призыва́юще . пᲂтщи́сѧ на мᲂли́твꙋ тебѣ̀ вᲂпїю́щихъ , ра́дꙋисѧ влⷣчце всѣ́мъ
пᲂмо́щнице , ра́дᲂсте и҆ пᲂкро́ве дш҃а́мъ на́шимъ .

Н=а стихо́внѣ , стихѣ́ры . гла́съ , и҃ . поⷣ . ѽ =пресла́внᲂе чꙋ́до .
~Свѣти́льниче фїлі́ппе ,꙳ ᲂу҆дᲂбре́нїе бг҃ᲂсᲂдѣ́ланныхъ дᲂбрᲂдѣ́телей .꙳
ѻ҆бита́лище пречи́сто прест҃а́гѡ дх҃а ,꙳ и҆ нетлѣ́ннѡ сᲂкро́вище бы́лъ є҆сѝ ,꙳
всѣ́мъ пᲂдаю́щи бᲂга́тство неи҆стᲂщи́мᲂе .꙳ свѣ́тлыми дыха́нїи слᲂве́съ
твᲂи́хъ ,꙳ ꙗ҆́кѡ ᲂу҆́тварїю злато́ю ᲂу҆краша́еши .꙳ прᲂро́чески бо и҆зы́де
вѣща́нїе ,꙳ твᲂи́хъ и҆справле́нїи ѻ҆́ч҃е ст҃лю .

=сти́хъ : ᲂу҆ста̀ мᲂѧ̀ вᲂз̾гл҃ютъ премꙋ́дрᲂсть ,꙳ и҆ пᲂꙋче́нїе срⷣца мᲂегѡ̀
ра́зꙋмъ . С=вѣти́льниче слᲂве́сныи ,꙳ ꙗ҆зы́че челᲂвѣкᲂлю́бныи ,꙳ бг҃ᲂзна́менныи
гла́съ вѣща́нїѧ ,꙳ ᲂу҆че́нїи твᲂи́хъ ст҃лю .꙳ ве́сь пᲂдвиза́ѧсѧ к̾ ре́внᲂсти
бг҃ᲂлѣ́пныхъ .꙳ а҆пⷭ҇лѡмъ бы́сть пᲂдража́тель бг҃ᲂмꙋ́дре .꙳ тѣ́мже ре́внᲂстїю
цр҃ѧ ᲂу҆диви́въ ,꙳ хрⷭ҇то́вꙋ црⷭ҇твїю с̾наслѣ́дникъ ꙗ҆ви́сѧ .꙳ є҆го́же мᲂлѝ
спасти́сѧ дш҃а́мъ на́шимъ .

=сти́хъ : ᲂу҆ста̀ пра́веднагѡ пᲂꙋча́тсѧ премꙋ́дро сти ,꙳ и҆ ꙗ҆зы́къ є҆гѡ̀
вᲂз̾гл҃етъ сꙋ́дъ . П=рїиди́те рꙋ́сстїи сᲂбо́ри ,꙳ дне́сь чⷭ҇тно́е ст҃лѧ
тᲂржество̀ ,꙳ бл҃гᲂче́стнѡ пѣ́сньми пᲂчте́мъ .꙳ вᲂи́стинꙋ ст҃а́гѡ
дх҃а сїѧ́нїе ,꙳ ѿ ю҆́нᲂсти спᲂдо́бисѧ прїѧ́ти .꙳ вᲂз̾держа́нїемъ тѣ́ло свᲂѐ
ᲂу҆дрꙋчи́въ ,꙳ и҆ дш҃е́внᲂю чистᲂто́ю ,꙳ свѣ́та сл҃нчнагѡ зарѧ̀ ꙗ҆ви́сѧ .꙳ и҆
ны́нѣ мо́литсѧ ѡ҆ чтꙋ́щихъ є҆гѡ̀ .

=сла́ва . гла́съ , ѕ҃ . Ꙗ҆́=кѡ свѣтᲂза́рнаѧ ѕвѣзда̀ , гра́дꙋ на́шемꙋ мᲂсквѣ̀ ,
вᲂсїѧ́лъ є҆сѝ ᲂу҆че́ньми слᲂве́съ твᲂи́хъ , всебл҃же́нне фїлі́ппе
приснᲂпа́мѧтне . ты́ бо премꙋ́дрыи прᲂпᲂвѣ́датель пᲂказа́сѧ . и҆ прїе́мникъ
бл҃гᲂче́стїю ꙗ҆ви́сѧ . лю́ди свᲂѧ̀ ᲂу҆твержа́ѧ , и҆́стиннымъ ᲂу҆че́нїемъ
хрⷭ҇то́во ста́до . чи́стᲂе же и҆ нетлѣ́ннᲂе тѣ́ло свᲂѐ в̾ честнѣ́й тѝ ра́цѣ ,
ꙗ҆́кѡ ᲂу҆́тварь мнᲂгᲂцѣ́ннꙋ во ѻ҆би́тели свᲂе́й цр҃кви пре́далъ є҆сѝ . тѣ́мже
тѧ̀ ᲂу҆блажа́емъ , со ѱалмы̀ и҆ пѣ́сньми . и҆ ст҃ꙋ́ю и҆ всечестнꙋ́ю пра́з̾днꙋемъ
па́мѧть твᲂю̀ . =и҆ ны́нѣ , пред̾пра́з днествꙋ . =

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
ст҃лю , двⷤа . и҆ б=цⷣе дв҃о ра́дꙋисѧ , =аⷤ . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾пра́здне ствꙋ , двⷤа .
сла́ва , ст҃лю . гла́съ , а҃ . Ꙗ҆́=кѡ а҆пⷭ҇лѡмъ сᲂпрⷭ҇то́льна , и҆ ст҃лѧ
и҆зрѧ́дна , по́стника бл҃гᲂче́стїю и҆скꙋ́сна , и҆ страда́льца прᲂи҆звᲂле́нїемъ
че́стна , и҆ пꙋсты́ни жи́телѧ , па́стырѧ вели́ка и҆ свѣти́льника хрⷭ҇то́съ тебѐ
пᲂказа̀ , и҆ ᲂу҆чи́телѧ премꙋ́дра землѝ рꙋ́сстѣй . тѣ́мже дне́сь в̾ па́мѧть
твᲂю̀ ст҃лю фїлі́ппе , сᲂше́дшесѧ любо́вїю тѧ̀ ᲂу҆блажи́мъ . сла́ва да́вшемꙋ
тѝ крѣ́пᲂсть . сла́ва вѣнча́вшемꙋ тѧ̀ . сла́ва дѣ́ющемꙋ тᲂбо́ю всѣ́мъ
и҆сцѣле́нїе . =и҆ ны́нѣ , пред̾пра́зднествꙋ . =П=о а҃ , стихᲂло́гїи ,
сѣда́ленъ . гла́съ , а҃ . К=ро́вь твᲂѧ̀ мꙋ́дре вᲂпїе́тъ ѿ землѝ ꙗ҆́кѡ
а҆́велева , но́выи и҆спᲂвѣ́дниче , ст҃лю фїлі́ппе . ꙗ҆́рᲂсти царе́вы
не ᲂу҆бᲂѧ́сѧ , мꙋ́дрѣ тᲂгѡ̀ пᲂꙋча́ѧ , и҆ сꙋ́етныхъ шата́нїѧ ѡ҆блича́ѧ . сегѡ̀
ра́ди взы́де въ нбⷭ҇ныи черто́гъ хрⷭ҇та̀ бг҃а на́шегѡ . =вⷤ . сла́ва , и҆
ны́нѣ , пред̾пра́зднествꙋ . и҆лѝ , боⷢ҇ . В=сѣ́хъ твᲂрца̀ бг҃а и҆ сᲂдѣ́телѧ ,
всенепᲂро́чнаѧ чⷭ҇таѧ , дх҃ᲂмъ бжⷭ҇твенымъ в̾ лᲂжесна́хъ зача́тъ , и҆
без̾ и҆стлѣ́нїѧ рᲂдила̀ є҆сѝ . є҆го́же сла́вѧще тѧ̀ вᲂспѣва́емъ дв҃о , ꙗ҆́кѡ
пᲂла́тꙋ всѣ́хъ цр҃ѧ , и҆ ми́рᲂви спасе́нїе .

П=о в҃ , стихᲂло́гїи , сѣда́ленъ . гла́съ , є҃ . П=рпⷣбне и҆ требл҃же́нне ,
сщ҃еннᲂи҆спᲂвѣ́дниче фїлі́ппе , па́стырю до́брыи , пе́рвагѡ па́стырѧ хрⷭ҇та̀
ᲂу҆го́дниче . пᲂлᲂжи́выи дш҃ꙋ свᲂю̀ за́ люди мᲂско́вскагѡ наро́да . тѣ́мже и҆
нн҃ѣ ѻ҆́ч҃е на́шъ ст҃лю фїлі́ппе бл҃же́нне , и҆спрᲂсѝ ᲂу҆́гдⷭ҇а дарᲂва́ти
на́мъ ве́лїю млⷭ҇ть . =двⷤа . сла́ва , и҆ ны́нѣ , пред̾ пра́зднествꙋ . и҆лѝ ,
боⷢ҇ . Д=и́вно чꙋ́до зача́тїѧ , и҆ неи҆зрече́ненъ ѻ҆́бразъ ржⷭ҇тва̀ твᲂегѡ̀
в̾ тебѣ̀ пᲂзна́сѧ дв҃о чⷭ҇таѧ . ᲂу҆дивлѧ́етъ мѝ ᲂу҆́мъ , и҆ ᲂу҆жаса́етъ
по́мыслъ сла́ва твᲂѧ̀ бцⷣе по всѣ́хъ прᲂстре́сѧ , к̾ спасе́нїю дш҃а́мъ
на́шимъ .

П=о пᲂлїєлеѡ́сѣ , сѣда́ленъ . гла́съ , и҃ . П=рᲂпᲂвѣ́дꙋетъ ѻ҆́ч҃е тебѐ ны́нѣ
рꙋ́сскаѧ митрᲂпо́лїѧ , ю҆́же ѿ бᲂлѣ́зней и҆ скᲂрбе́й и҆з̾ба́ви бг҃ᲂбл҃же́нне
фїлі́ппе . а҆́нг҃лѡмъ сᲂбесѣ́дникъ ꙗ҆́вльсѧ . тѣ́мже со а҆пⷭ҇лы и҆ мч҃нки
ликꙋ́ѧ , пᲂмо́щникъ бꙋ́ди в̾ скᲂрбѣ́хъ всеи҆зрѧ́дне . пла́чꙋщимъ ᲂу҆тѣше́нїе ,
па́стырь и҆ наста́вникъ заблꙋ́ждьшимъ , фїлі́ппе бл҃же́нне . и҆ на́съ твᲂи́ми
мл҃твами и҆зба́ви ѿ бѣ́дъ . и҆ мᲂли́сѧ хрⷭ҇тꙋ̀ бг҃ꙋ , да ѡ҆ставле́нїе
пᲂда́стъ , вѣ́рᲂю и҆ любо́вїю чтꙋ́щимъ ст҃ꙋ́ю па́мѧть твᲂю̀ . =двⷤа . сла́ва ,
и҆ ны́нѣ , пред̾пра́зднествꙋ . и҆лѝ , боⷢ҇ . Н=бⷭ҇нꙋю две́рь и҆ кᲂвче́гъ ,
всест҃ꙋ́ю го́рꙋ , свѣ́тлыи ѻ҆́блакъ вᲂспᲂе́мъ , неѡ҆пали́мꙋю кꙋпинꙋ̀ ,
слᲂве́сныи ра́й , є҆́ввино вᲂз̾ва́нїе , все́й вселе́ннѣй вели́кᲂе
прибѣ́жище . ꙗ҆́кѡ спасе́нїе тᲂѧ̀ ра́ди ми́рꙋ сᲂдѣ́ѧсѧ , и҆ ѡ҆ставле́нїе
пе́рвымъ прегрѣше́нїемъ . тѣ́мже и҆ вᲂпїе́мъ є҆́й , мᲂлѝ хрⷭ҇та̀ бг҃а ,
грѣхо́въ ѡ҆ставле́нїе дарᲂва́ти , бл҃гᲂче́стнѡ пᲂклᲂнѧ́ющимсѧ ржⷭ҇твꙋ̀
твᲂемꙋ̀ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ч=естна̀ пре́д̾ гдⷭ҇емъ , сме́рть прпⷣбныхъ є҆гѡ̀ . =сти́хъ . ч=то̀ вᲂз̾да́мъ
гдⷭ҇ви ѡ҆ всѣ́хъ , и҆́хже вᲂз̾да́стъ ми . ~всѧ́ко дыха́нїе . =є҆ѵⷢ҇а́лїе ,
ѿ =лꙋкѝ . зача́ло , к҃д . ~ѱало́мъ , н҃ .

=сла́ва . м=ᲂли́твъ ра́ди ст҃лѧ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стⷯра . гла́съ , и҃ . А҆=пⷭ҇лѡмъ ревни́телѧ фїлі́ппа , пребл҃же́ннагѡ ѻ҆ц҃а
и҆ ᲂу҆чи́телѧ , сᲂше́дшесѧ вᲂсхва́лимъ гл҃юще . ра́дꙋисѧ ст҃лю тве́рдыи
ᲂу҆мо́мъ , бл҃гᲂда́тїю и҆ и҆́стинᲂю ѡ҆сщ҃е́нне . ѿ ню́дꙋ же и҆ прїѧ́телище
бы́сть дх҃а прест҃а́гѡ . и҆ ны́нѣ съ первᲂст҃ли пред̾стᲂѧ̀ прⷭ҇то́лꙋ хрⷭ҇то́вꙋ ,
мᲂли́сѧ прⷭ҇нѡ ѡ҆ рабѣ́хъ свᲂи́хъ .

К=ано́нъ , пред̾пра́зднествꙋ . со і҆рмᲂсо́мъ , на́ ѕ҃ . и҆ ст҃лю , на и҃ .
кано́нъ , ст҃лю . гла́съ , и҃ . пѣ́снь , а҃ . і҆рмо́съ . П=ᲂсѣче́ныи несѣко́мᲂе
пресѣчѐ , и҆ ви́дѣ сл҃нце зе́млю , є҆ѧ́же нѣ́сть ви́дѣло , лю́тагѡ врага̀ вᲂда̀
пᲂтᲂпи́ла є҆́сть , и҆ непрᲂхᲂди́мᲂе про́йде і҆зра́иль , пѣ́снь же вᲂспѣва́шесѧ
гдⷭ҇ви пᲂе́мъ , сла́внѡ бо прᲂсла́висѧ .

=запѣ́в̾ : С=т҃лю хрⷭ҇то́въ и҆ и҆спᲂвѣ́дниче фїлі́ппе , мᲂлѝ бг҃а ѡ҆ на́съ .
~А҆́гньче бж҃їи и҆ сло́ве , свѣтᲂзаре́нїемъ ст҃а́гѡ твᲂегѡ̀ дх҃а , мра́чнᲂмꙋ
ᲂу҆мꙋ̀ мᲂемꙋ̀ свѣтᲂно́снꙋю лꙋчꙋ̀ пᲂда́ждь . и҆ сло́во ми в̾дᲂхнѝ вᲂсхвали́ти ,
и҆́же са́мъ и҆з̾бра̀ и҆ прїѧ́тъ , ве́рхъ страда́нїѧ сщ҃е́ннагѡ фїлі́ппа .
~Бл҃гᲂда́ть ст҃е бжⷭ҇твенꙋю рабꙋ̀ свᲂемꙋ̀ пᲂда́ждь , и҆ ра́дᲂсти мѝ и҆спо́лни
дш҃ꙋ , пᲂхвали́ти житїѐ твᲂѐ фїлі́ппе ст҃лю . и҆́мже всѧ̀ вᲂз̾веселѝ
пᲂд̾виза́всѧ . гдⷭ҇ви вᲂспѣва́ѧ , сла́внѡ бо прᲂсла́висѧ . ~Вели́кихъ
дᲂбрᲂдѣ́телей , свѣтᲂзаре́нїемъ сїѧ́юща твᲂѧ̀ дѣ́тели прпⷣбне . пᲂстыдѣ́шасѧ
цр҃їе крѣ́пкагѡ тѝ ра́зꙋма , и҆ предѣ́лъ ꙗ҆зы́ка твᲂегѡ̀ непᲂкᲂлѣба́сѧ .
гдⷭ҇ви пᲂѧ̀ , сла́внѡ бо прᲂсла́висѧ . =боⷢ҇ . Г=лаго́лы бг҃ᲂгла́сныхъ
прᲂпᲂвѣ́дникъ , ѡ҆ тебѣ̀ бг҃ᲂмт҃и и҆спо́лнишасѧ . се́бо рᲂдѝ дв҃о мла́до
ѻ҆трᲂча̀ , а҆да́ма дре́внѧгѡ старѣ́йша , и҆ сᲂпресто́льна рᲂди́телю . ми́рꙋ
всемꙋ̀ на спасе́нїе , и҆ тлѣ́нїю и҆з̾мѣне́нїе .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . О=у҆тверди́сѧ срⷣце мᲂѐ ѡ҆́ гдⷭ҇ѣ , вᲂз̾несе́сѧ
ро́гъ мо́й ѡ҆́ бз҃ѣ мᲂе́мъ , разшири́шасѧ на врагѝ мᲂѧ̀ ᲂу҆ста̀ мᲂѧ̀ ,
вᲂз̾весели́хсѧ ѡ҆ спасе́нїи твᲂе́мъ . ~Дᲂбрᲂдѣ́телей на́ гᲂрꙋ вᲂстечѐ , и҆
въ мра́къ видѣ́нїѧ в̾ни́де ст҃лю фїлі́ппе . и҆ разꙋмѣ̀ є҆ли́кѡ вмѣсти́лъ
є҆сѝ , непᲂсти́жимаго є҆стество́мъ . прᲂсвѣще́нїѧ и҆спо́лнь бы́въ ѻ҆́ч҃е ,
прїе́мъ бжⷭ҇твенꙋю бл҃гᲂда́ть . ~Є҆ди́наго бг҃а дᲂбро́тᲂю и҆скі́и . є҆ди́нꙋ
є҆гѡ̀ пᲂлꙋчи́ти сла́вꙋ жела́ѧ бл҃же́нне . сла́вꙋ же и҆ че́сть земна́гѡ
пребыва́нїѧ , ꙗ҆́кѡ прехᲂдѧ́щꙋю ѡ҆ста́вилъ є҆сѝ , ꙗ҆́кѡ ᲂу҆го́дникъ прᲂсїѧ̀
всѣ́хъ влⷣки хрⷭ҇та̀ . ~Жела́нїемъ дх҃а , пло́ти жела́нїе ᲂу҆вѧди́лъ є҆сѝ .
и҆ сѣ́мѧ бл҃же́нне ѡ҆брꙋчи́лъ є҆сѝ , сᲂжи́тельницꙋ чистᲂтꙋ̀ . ѿ неѧ́ же ча́да
тебѣ̀ рᲂди́шасѧ , всѧ̀ дᲂбрᲂдѣ́тели приснᲂсла́вне , ча́до тѧ̀ сᲂдѣва́юще
невеще́ственᲂмꙋ свѣ́тꙋ . =боⷢ҇ . Ѕ=мїѧ̀ разꙋ́мнагѡ ᲂу҆мертви́ла є҆сѝ ,
ᲂу҆мертви́вшагѡ а҆да́ма в̾ пᲂро́дѣ , и҆ є҆́ввѣ прама́тери сᲂста́вльшагѡ
печа́ль . живᲂта̀ прᲂзѧ́бши дв҃о чи́стаѧ , и҆ ѿ и҆стлѣ́нїѧ на́съ свᲂбᲂдѝ .
бг҃ъ бо и҆з̾ твᲂи́хъ лᲂже́снъ прᲂше́дъ неи҆зрече́ннѡ .

=катава́сїѧ : П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , и҃ . Ꙗ҆́=кѡ а҆пⷭ҇лꙋ и҆з̾бра́ннᲂмꙋ , тезᲂи҆мени́тъ ѻ҆́ч҃е
и҆ пᲂдража́тель . бѣды̀ претерпѣ́лъ є҆сѝ и҆ гᲂне́нїѧ . ре́внᲂсть вᲂѡ҆бража́ѧ
прⷪ҇ро́ка и҆лїѝ , и҆ крⷭ҇телѧ . мꙋ́жески и҆з̾ѡ҆бличи́лъ є҆сѝ
без̾зако́ннꙋющїѧ . и҆ престо́лъ бжⷭ҇твенѣ ᲂу҆пра́вилъ є҆сѝ , ра́вно тече́нїе
с̾кᲂнча́въ . ꙗ҆́кѡ ми́лᲂть тѣ́ло свᲂѐ на землѝ ѡ҆ста́вль , и҆спꙋща́еши мѵ́рѡ
бл҃гᲂꙋха́нїѧ а҆рама́тъ . и҆ ꙗ҆́кѡ до́ждь и҆злива́еши дх҃о́внѡ напᲂѧ́ѧ та́йнѡ
бразды̀ срⷣцъ на́шихъ , фїлі́ппе ст҃лю . мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти , чтꙋ́щимъ любо́вїю ст҃ꙋ́ю па́мѧть твᲂю̀ . =вⷤ .
сла́ва , и҆ ны́нѣ , пред̾пра́зднествꙋ . и҆лѝ , боⷢ҇ . Ꙗ҆́=кѡ дв҃ꙋ є҆ди́нꙋ
в̾ жена́хъ тѧ , без̾ сѣ́мене ро́ждьшꙋю бг҃а пло́тїю , всѝ блажи́мъ ро́дᲂве
чл҃честїи , ѻ҆́гнь бо в̾ тѧ̀ всели́сѧ бжⷭ҇тва̀ , и҆ ꙗ҆́кѡ младе́нца дᲂи́ши
зижди́телѧ и҆ гдⷭ҇а . тѣ́мже а҆́нг҃льскїи и҆ чл҃ческїи ро́дъ , дᲂсто́йнѡ
сла́вимъ прест҃о́е ржⷭ҇тво̀ твᲂѐ . и҆ сᲂгла́снѡ вᲂпїе́мъ ти , мᲂлѝ хрⷭ҇та̀
бг҃а , грѣхо́въ ѡ҆ставле́нїе дарᲂва́ти , вᲂспѣва́ющимъ дᲂсто́йнѡ сла́вꙋ
твᲂю̀ .

=пѣ́снь , д҃ . і҆рмо́съ . П=рᲂро́къ а҆в̾ва́кꙋмъ , мы́сленныма ѻ҆чи́ма прᲂви́дѣ
гдⷭ҇и прише́ствїе твᲂѐ . тѣ́мже и҆ вᲂпїѧ́ше , ѿ ю҆́га прїи́детъ бг҃ъ .
сла́ва си́лѣ твᲂе́й , сла́ва хрⷭ҇тѐ прише́ствїю твᲂемꙋ̀ . ~Ѕло́бᲂю
живꙋ́щїи , натѧ̀ неѕло́биваго а҆́гньца ꙗ҆́кѡ ди́вїи ѕвѣ́рїе вᲂста́ша .
слᲂвесы̀ твᲂи́ми ꙗ҆́кѡ ѻ҆сно́мъ стрѣ́чеми нетерпѧ́ще . за́вистїю пᲂѡ҆щрѧ́еми ,
ст҃лю бг҃ᲂмꙋ́дре . ~И҆мѣ́ѧ тѧ̀ застꙋ́пника ми́ръ ве́сь и҆ пᲂмо́щника
во бранѣ́хъ , ꙗ҆́кѡ пᲂбо́рника вѣ́рна и҆ ско́рагѡ пред̾ста́телѧ . к̾ твᲂе́й бо
па́ствѣ прири́щꙋщихъ , напа́стей и҆ бѣ́дъ и҆зима́еши , сщ҃е́нными тѝ
мᲂли́твами . ~И҆спо́лнивъ до́брыѧ по́двиги тезᲂи҆мени́те . тлѣ́ннагѡ бг҃ᲂмꙋ́дре
спᲂдо́бисѧ без̾сме́ртїѧ . и҆дѣ́же ра́дꙋѧсѧ вѣнца̀ пᲂбѣ́дѣ взѧ́лъ є҆сѝ . тѣ́мъ
вᲂпїѧ́ше , сла́ва си́лѣ твᲂе́й , сла́ва хрⷭ҇тѐ прише́ствїю твᲂемꙋ̀ . =боⷢ҇ .
К=рѣ́пᲂсть всѣ́мъ враго́мъ низ̾лᲂжѝ мт҃и бж҃їѧ , ѡ҆скᲂрблѧ́ющихъ вᲂспѣва́ющихъ
тѧ̀ , ꙗ҆́кѡ ро́ждьши гдⷭ҇а сла́вы . невреди́мо твᲂѐ ста́до спаса́й ѿ ѕлы́хъ
прираже́нїи , ꙗ҆́кѡ да по́ дᲂлгꙋ тѧ̀ ᲂу҆блажа́емъ .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . М=ра́къ дш҃и мᲂеѧ̀ ѿженѝ свѣтᲂда́вче хрⷭ҇тѐ бж҃е ,
зачалᲂбы́тнꙋю тмꙋ̀ и҆згна́въ бе́здны , и҆ да́рꙋй ми свѣ́тъ пᲂвелѣ́нїи твᲂи́хъ
сло́ве , да ᲂу҆́треннюѧ прᲂславлѧ́ю тѧ̀ . ~Лꙋча̀ пра́веднагѡ сл҃нца ꙗ҆ви́сѧ
ми́рᲂви . свѣтлᲂстьмѝ дᲂбрᲂдѣ́телей , пред̾ста́тельство твᲂѐ ст҃лю
фїлі́ппе , разᲂрѧ́ѧ ѻ҆́блакъ наше́дшихъ бѣ́дъ . тѧ̀ и҆ ны́нѣ пᲂю́щїѧ в̾ ми́рѣ
сᲂхранѝ , и҆ прᲂсла́ви ѧ҆̀ красᲂто́ю и҆ прᲂсвѣтѝ . ~Ме́чь ѻ҆бᲂю́дꙋ ѻ҆́стръ
ꙗ҆зы́къ тво́й пᲂказа́сѧ , в̾ хрⷭ҇то́въ стра́хъ вᲂѡ҆рꙋжи́всѧ бл҃же́нне ,
разꙋ́мнѡ и҆з̾ѡ҆бличи́въ нача́льствꙋющїѧ . во свидѣ́тельство хрⷭ҇та̀ всѣ́хъ
цр҃ѧ , вино́вна на средꙋ̀ привᲂдѧ̀ , и҆ бжⷭ҇твеныхъ є҆гѡ̀ ᲂу҆чени́къ . ~Но́въ
ꙗ҆ви́лсѧ є҆сѝ ре́внᲂстїю , ꙗ҆́кᲂже втᲂры́и мѡѷсе́й . не зна́менїи
стра́шными ᲂу҆дивлѧ́ѧ , но бжⷭ҇твеныхъ слᲂве́съ ᲂу҆че́нїи наставлѧ́ѧ ,
к̾ ти́хᲂмꙋ приста́нищꙋ но́вагѡ і҆и҃лѧ , страстна́гѡ є҆гѵ́пта и҆з̾вᲂдѧ̀ . =боⷢ҇ .
Ѻ҆́=блакъ разꙋ́мныи тѧ̀ и҆менꙋ́емъ , и҆з̾ тебе́ бо хрⷭ҇то́съ вᲂсїѧ̀
непᲂро́чнаѧ , и҆ прᲂстра́ннѣйшꙋ тѧ̀ нб҃съ пᲂказа̀ . сегѡ̀ неи҆скꙋсᲂмꙋ́жнѡ
рᲂдила̀ є҆сѝ чⷭ҇таѧ , вᲂплᲂще́нна за млрⷭ҇дїе неи҆спᲂвѣди́мᲂе .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . І҆=ѡ́нꙋ в̾ ки́тѣ гдⷭ҇и є҆ди́нагѡ всели́лъ є҆сѝ ,
мене́ же свѧ́заннаго во мре́жахъ вра́жїѧхъ спасѝ , ꙗ҆́кѡ ѿ тлѝ тᲂгѡ̀ спа́слъ
є҆сѝ . ~Прᲂмышле́нїе ѻ҆́бщее твᲂрѧ̀ , и҆́же бѣ̀ дш҃а и҆ срⷣце є҆динᲂсла́вне
взыва́ше , во хрⷭ҇то́вѣ вѣ́рѣ пребыва́ющимъ . ꙗ҆зы́ческаѧ же со ѿѧ́тїемъ ,
ѿрѣва́ше преда́нїѧ . и҆ раздѣле́нїѧ бѣжа́ти мꙋ́дрѣ наꙋчи́лъ є҆сѝ .
~Ре́внᲂстїю хрⷭ҇то́вᲂю ꙗ҆́рᲂсть по ѡ҆стри́въ , ꙗ҆́кѡ непрекло́ненъ слы́шанїю
рече́нїе ѡ҆ такᲂвы́хъ . свидѣ́тельство ве́лїе и҆з̾вѣстꙋ́ѧ , ѿ а҆пⷭ҇льскихъ
рече́нїи и҆ прᲂро́къ , ꙗ҆́кѡ хрⷭ҇то́выхъ запᲂвѣде́мъ дѣ́латель . ~Свѣтᲂно́снꙋю
лꙋчꙋ̀ и҆́же во́ мрацѣ житїѧ̀ сꙋ́щимъ , ст҃лю фїлі́ппе . ви́димъ тѧ̀ ꙗ҆́кѡ
свѣщꙋ̀ неꙋгаси́мꙋю . с̾невеще́ственымъ бо бесѣ́дᲂва свѣ́тᲂмъ , всѧ̀ ѡ҆свѣща́юща
кᲂнцы̀ . и҆ пїѧ́нство лю́тыхъ ѿє҆́млюща . =боⷢ҇ . Т=ѧ̀ и҆нᲂгда̀ написа̀
скрыжа́ль бг҃ᲂѡ҆бра́знѣ , во прⷪ҇ро́цѣхъ мѡѷсе́й . свѣ́щникъ же свѣ́та и҆
сѣ́нь , и҆ же́ѕлъ прᲂцвѣ́тшїи всенепᲂро́чнаѧ . и҆ рꙋ́чкꙋ ма́ннꙋ нᲂсѧ́щꙋ ,
є҆ю́же вᲂз̾ведо́хᲂмсѧ ѿ землѝ к̾ высᲂтѣ̀ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , г҃ . П=равᲂсла́вїю наста́вника , и҆ и҆́стинѣ
сᲂгла́сника . златᲂꙋ́стагѡ ревни́телѧ , рꙋ́сскагѡ свѣти́льника , фїлі́ппа
премꙋ́драгѡ вᲂсхва́лимъ . в̾ пи́щи слᲂве́съ свᲂи́хъ разꙋ́мнѡ ча́да свᲂѧ̀
пита́ѧ . ꙗ҆зы́кѡмъ ᲂу҆́бѡ хвале́нїе пᲂѧ̀ , ᲂу҆стна́ма же пѣ́нїе вѣща́ѧ , ꙗ҆́кѡ
таи́нникъ бж҃їѧ бл҃гᲂда́ти . =и҆́кᲂсъ . П=рїиди́те любᲂстрада́льцы , пѣ́нїемъ
и҆ пѣ́сньми дх҃о́вными па́мѧть сᲂверша́юще , бжⷭ҇твенѣ вᲂз̾весели́мсѧ , вре́мѧ
на́шегѡ весе́лїѧ , бо́льшее и҆ пребыва́ющее трижне́нїе наста̀ , и҆ прїе́млюще
страсте́мъ раз̾рѣше́нїѧ да́ръ . но́выи бо сто́лпъ ѻ҆́гненъ ꙗ҆ви́сѧ , пᲂпалѧ́ѧ
без̾зако́ннꙋющїѧ главы̀ . вѣ́рныхъ же прᲂсвѣща́ѧ дш҃а , к̾ вѣ́рѣ
бг҃ᲂразꙋ́мїѧ . и҆ въ бжⷭ҇твеныи гра́дъ вы́шнїи і҆єрⷭ҇ли́мъ , ꙗ҆́кѡ дрꙋга́го
і҆и҃лѧ в̾вᲂдѧ̀ . ꙗ҆́кѡ ᲂу҆чени́къ бж҃їѧ бл҃гᲂда́ти .

=пѣ́снь , з҃ . і҆рмо́съ . Н=а́ пᲂли мᲂле́бнѣ , и҆нᲂгда̀ мꙋчи́тель пе́щь
пᲂста́ви , на мꙋче́нїе бг҃ᲂмꙋ́дрыхъ в̾ не́й же , трѝ ѻ҆́трᲂцы пѣснᲂсло́вѧхꙋ
є҆ди́нагѡ бг҃а , трїѐ вᲂспѣва́хꙋ гл҃юще , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . ~Оу҆краше́нъ бг҃ᲂлѣ́пнѡ гдⷭ҇ви пред̾ста̀ , дᲂбрᲂдѣ́тельными по́двиги .
вѣне́цъ же нᲂсѧ̀ страда́нїѧ и҆спещре́нъ кро́вными ка́плѧми , ст҃лю фїлі́ппе .
тѣ́мже сᲂверша́ющихъ свѣтᲂно́снꙋю па́мѧть твᲂю̀ прⷭ҇нѡ пᲂмина́й , и҆ пᲂю́щихъ .
ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Фараѡни́тъ мы́сленыхъ вра́гъ
ѡ҆пᲂлче́нїѧ бл҃же́нне и҆з̾бѣ́гъ , легкѡ̀ преше́лъ є҆сѝ к̾ го́рнимъ . та́мѡ
вᲂдвᲂрѧ́ѧсѧ и҆дѣ́же по́честь сла́вы пᲂлꙋчи́въ терпѣ́нїѧ , во́ свѣтѣ
пра́ведныхъ , в̾ ра́дᲂванїи ст҃ы́хъ . вᲂспѣва́ѧ , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . ~Хва́лѧтъ тѧ̀ блажа́ще любо́вїю , и҆́же прити́чꙋщїи
к̾ ра́цѣ твᲂе́й бл҃же́нне , тᲂѧ́ бо цѣлꙋ́юще незави́стнѡ бл҃гᲂда́ть
прїе́млемъ . ꙗ҆́кѡ прикᲂснᲂве́нїемъ бᲂлѣ́знь ѻ҆чнꙋ́ю и҆сцѣли́лъ є҆сѝ , и҆
терза́нїе зꙋбо́мъ ѡ҆блегчѝ . пᲂю́щимъ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . =боⷢ҇ . Ѿ= любвѐ дш҃е́вныѧ вᲂпїю́ ти влⷣчце , пресвѣ́тлагѡ сл҃нца
ѻ҆́блаче , спасе́наѧ две́ри , нбⷭ҇наѧ врата̀ , лѣ́ствице мы́сленаѧ , всѣ́хъ
хрⷭ҇тїа́нъ мᲂльбꙋ̀ прїимѝ тебѣ̀ бл҃жа́щихъ , наде́ждꙋ дш҃а́мъ на́шимъ . и҆
сн҃ꙋ твᲂемꙋ̀ зᲂвꙋ́щихъ , ѻ҆ц҃ъ на́шихъ бж҃е блгⷭ҇ве́нъ є҆сѝ .

=катава́сїѧ : Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . П=ᲂкрыва́ѧй вᲂда́ми превы́спреннѧѧ свᲂѧ̀ ,
пᲂлага́ѧй мо́рю предѣ́лъ песо́къ , и҆ сᲂдержа́и зе́млю . тѧ̀ пᲂе́тъ сл҃нце ,
тѧ̀ сла́витъ лꙋна̀ , тебѣ̀ прино́ситъ хвалꙋ̀ всѧ̀ тва́рь , ꙗ҆́кѡ сᲂдѣ́телю
всѣ́мъ во́ вѣки . ~Цѣли́ши незави́стнѡ , вѣ́рнѡ призыва́ющїѧ тѧ̀ . ꙗ҆́кѡ
пред̾ста́въ а҆́бїе раз̾сла́блена вᲂста́вилъ є҆сѝ , и҆ стра́ждꙋщемꙋ ꙗ҆тро̀
прикᲂснᲂве́нїемъ рꙋчны́ма и҆сцѣли́лъ є҆сѝ . ᲂу҆ны́нїемъ скᲂрбѧ́ща
ꙗ҆вле́нїемъ свᲂи́мъ в̾ ра́дᲂсть претвᲂри́лъ є҆сѝ . при́снѡ дѣ́йствꙋѧ
бл҃же́нне всѣ́мъ во́ вѣки . ~Че́сть мнᲂгᲂцѣ́ннꙋю твᲂемꙋ̀ верхꙋ̀ страда́нїѧ
вѣне́цъ , ꙗ҆́кѡ пᲂбѣдᲂно́сцꙋ живᲂно́снᲂю десни́цею зижди́тель вᲂз̾лᲂжѝ
всебᲂга́те . тѣ́ло же твᲂѐ сᲂблюдѐ невреди́мо ѿ бᲂкꙋ̀ земленꙋ́ю , и҆спꙋща́юще
бл҃гᲂꙋха́нїѧ а҆рама́тъ . си́це тѧ̀ прᲂсла́ви пᲂдвигᲂпᲂло́жникъ , во всѧ̀
вѣ́ки . ~Шата́нїѧ бра́ни межеꙋсо́бныѧ ᲂу҆крᲂтѝ . и҆ раз̾свирѣ́пѣвшїѧ во́лки
на ста́до твᲂѐ бл҃же́нне , мᲂли́твенᲂю сѝ па́лицею дале́че ѿженѝ . и҆
вᲂста́нїѧ ꙗ҆зы́къ во смире́нїе пᲂкᲂрѝ . да ꙗ҆́кѡ пред̾ста́телѧ тѧ̀
вᲂспѣва́емъ во́ вѣки . =боⷢ҇ . Щ=ито́мъ вѣ́ры хра́мъ тво́й ст҃ы́и , бцⷣе
дв҃о сᲂхранѝ . и҆ в̾ не́мъ славᲂсло́вѧщихъ тѧ̀ кꙋ́пнѡ сла́вы свᲂеѧ̀ спᲂдо́би .
и҆ нахᲂжде́нїѧ ва́рварскагѡ и҆ тᲂмле́нїѧ и҆́хъ и҆зба́ви . ᲂу҆ма̀ на́шегѡ
вᲂлне́нїѧ ᲂу҆крᲂтѝ , мᲂли́твᲂю сѝ препѣ́таѧ .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки
=[пᲂкло́н̾] . =

=пѣ́снь , ѳ҃ . і҆рмо́съ . Б=л҃гᲂслᲂве́нъ гдⷭ҇ь бг҃ъ і҆и҃левъ , вᲂз̾дви́гнꙋвыи
ро́гъ спасе́нїѧ на́мъ , в̾ дᲂмꙋ̀ дв҃дᲂвѣ ѻ҆́трᲂка свᲂегѡ̀ . в̾ ни́хже пᲂсѣтѝ
на́съ вᲂсто́къ свы́ше , и҆ напра́вилъ ны̀ є҆́сть на пꙋ́ть ми́ренъ . ~Є҆ди́но
є҆стество̀ трⷪ҇цы , без̾мѣ́рнꙋю си́лꙋ бг҃ᲂсло́вилъ є҆сѝ . и҆ сꙋ́етныхъ
слꙋже́нїѧ дерзнᲂве́ннѡ всемꙋ́дре и҆з̾ѡ҆бличи́лъ є҆сѝ . и҆ бжⷭ҇твеными
наказа́нїи ᲂу҆крѣ́пль . а҆́нг҃лѡмъ сᲂжи́тельниче ст҃лю фїлі́ппе , па́мѧть
твᲂю̀ пра́зднꙋющихъ в̾ ми́рѣ сᲂблюдѝ . ~Ю҆́нᲂшамъ нѣмᲂва́нїе сро́днѡ
присвᲂе́нїе быва́етъ , не ꙗ҆́кѡ дᲂсто́йнѡ сꙋ́ще . прїимѝ и҆ ѿ на́съ
ны́нѣшнее бл҃гᲂдаре́нїе ѽ стрⷭ҇тᲂте́рпче . пᲂдѣ́йствꙋ ᲂу҆́бѡ не на́ше , но
а҆́нг҃льско є҆́сть , и҆ в̾ лѣпᲂтꙋ̀ вᲂсхвали́ти тѧ̀ . мы́ же ѿ ᲂу҆се́рдїѧ
дерзнꙋ́хᲂмъ , є҆ли́кѡ вᲂз̾мᲂго́хᲂмъ . ~Ꙗ҆́кѡ а҆пⷭ҇лѡмъ сᲂпресто́ленъ , и҆
мч҃нкѡмъ с̾лико́венъ , ст҃лемъ равнᲂче́стенъ , страстᲂте́рпче фїлі́ппе ,
пред̾ста́тельствᲂмъ твᲂи́мъ пᲂю́щихъ в̾ ми́рѣ сᲂхранѝ . и҆ правᲂсла́вныхъ ро́гъ
вᲂз̾вы́си . ва́рварскаѧ же шата́нїѧ низ̾лᲂжѝ . да ра́дꙋѧсѧ пᲂе́мъ вели́чїѧ
тѝ . =боⷢ҇ . Ѽ= свѣ́та прїѧ́телище , бг҃ᲂра́дᲂваннаѧ влⷣчце . ст҃лемъ
вᲂи́стинꙋ ᲂу҆твержде́нїе , и҆ прпⷣбнымъ всѣ́мъ пᲂхвале́нїе , спасѝ и҆ на́съ
ѿ бѣ́дъ и҆ ѡ҆б̾стᲂѧ́нїи , и҆ ꙗ҆зы́къ наше́ствїѧ , вᲂспѣва́ющихъ тѧ̀
мнᲂгᲂпѣ́таѧ .

=катава́сїѧ : Т=а́инство стра́нно ви́жꙋ , и҆ пресла́вно . не́бо сꙋ́щꙋ
пеще́рꙋ , престо́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть . =

=свѣти́ленъ . Т=езᲂи҆мени́те цѣлᲂмꙋ́дрїѧ , ѿ ю҆́нагѡ вᲂспита́нїѧ ст҃лю
фїлі́ппе , пᲂтща́лсѧ є҆сѝ за и҆́стинꙋ пᲂнᲂси́мь и҆ влачи́мь бы́ти , и҆ сме́рть
го́рькꙋю пᲂдъѧ́лъ є҆сѝ . и҆ ны́нѣ на́ нб҃сѣхъ пред̾стᲂѧ̀ престо́лꙋ ст҃ы́ѧ
трⷪ҇цы , прⷭ҇нѡ ѡ҆ на́съ мᲂли́сѧ , и҆́же вѣ́рᲂю и҆ любо́вїю пᲂчита́ющихъ тѧ̀ .
=два́жды . сла́ва , и҆ ны́нѣ , пред̾пра́зднествꙋ . и҆лѝ , боⷢ҇ . Щ=едро́ты
твᲂѧ̀ бж҃е , на́ люди ста́да твᲂегѡ̀ низ̾пᲂслѝ , мл҃твами пречⷭ҇тыѧ твᲂеѧ̀
мт҃ре и҆ всѣ́хъ ст҃ы́хъ , и҆ ст҃лѧ твᲂегѡ̀ ра́ди фїлі́ппа , да́рꙋй на́мъ
ве́лїю млⷭ҇ть .

Н=а хвали́тѣхъ , стихѣ́ры , на д҃ . гла́съ , д҃ . поⷣ . ꙗ҆́=кѡ до́блѧ .
~Тече́нїе сᲂверши́лъ є҆сѝ ,꙳ и҆ вѣ́рꙋ сᲂблю́лъ є҆сѝ ,꙳ ст҃лю бл҃же́нне
фїлі́ппе .꙳ сегѡ̀ ра́ди хрⷭ҇то́съ тѧ̀ вѣнча̀ ,꙳ свѣ́тлымъ вѣнце́мъ пра́вды ,꙳
и҆ ᲂу҆красѝ твᲂѐ и҆спᲂвѣ́данїе дᲂстᲂчꙋ́дне .꙳ тѣ́мъ нбⷭ҇нᲂе наслѣ́дїе
прїе́мъ .꙳ сп҃сꙋ мᲂли́сѧ ,꙳ ѡ҆ вᲂспѣва́ющихъ па́мѧть твᲂю̀ . =два́жды .
Ф=їлі́ппе бл҃же́нне ,꙳ и҆спᲂвѣ́дникѡмъ тезᲂи҆мени́те ,꙳ те́плѣ хва́лѧщимъ
тѧ̀ ,꙳ пред̾ста́тель бꙋ́ди .꙳ и҆ ѿ всѧ́кїѧ бѣды̀ грѣха́ же и҆ бꙋ́ри ,꙳ и҆
страсте́й мꙋчи́тельства ѻ҆́ч҃е и҆зба́ви .꙳ ꙗ҆́кѡ мч҃нкъ неѡ҆сла́бленъ ,꙳ и҆
ст҃ль бл҃гᲂпрїѧ́тенъ .꙳ дерзнᲂве́нїе и҆мѣ́ѧ ко хрⷭ҇тꙋ̀ бг҃ꙋ ,꙳ мᲂли́сѧ
ѡ҆ вᲂспѣва́ющихъ па́мѧть твᲂю̀ . ~Фїлі́ппе ст҃лю ,꙳ разꙋ́мнагѡ свѣ́та зарѐ .꙳
цр҃ко́внᲂе свѣти́ло ,꙳ ст҃льскаѧ красᲂто̀ .꙳ и҆́нᲂческᲂмꙋ по́стнᲂмꙋ житїю̀ ,꙳
и҆́стиннᲂе пра́вило .꙳ на́мъ же застꙋ́пникъ те́плыи пᲂказа́сѧ ,꙳ свᲂбᲂжда́ѧ
ѿ гꙋби́тельства лꙋка́выхъ ,꙳ мᲂли́сѧ ѻ҆́ч҃е ѡ҆ пᲂю́щихъ па́мѧть твᲂю̀ .
=сла́ва . гла́съ , ѕ҃ . Т=ы̀ є҆сѝ па́стырь до́брыи , и҆ ᲂу҆чи́тель те́плыи ,
ст҃лю фїлі́ппе . тѧ̀ всегда̀ вᲂсхвалѧ́юще вᲂпїе́мъ , тᲂбо́ю бг҃ъ ᲂу҆красѝ
цр҃кᲂвь мт҃ре свᲂеѧ̀ . и҆ тѣ́ло твᲂѐ мно́гѡ лѣ́тъ пᲂкрᲂве́но в̾ землѝ ,
нетлѣ́нно ꙗ҆вѝ лю́демъ свᲂи́мъ . тѣ́мже мᲂлѧ́сѧ непреста́й , ѡ҆ хва́лѧщихъ и҆
чтꙋ́щихъ па́мѧть твᲂю̀ , прᲂсѧ̀ ѡ҆ставле́нїѧ грѣхо́въ , и҆ спасе́нїѧ дш҃а́мъ
на́шимъ . =и҆ ны́нѣ , пред̾пра́зднествꙋ . =

С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . ѿ кано́на , пред̾ пра́зднествꙋ , пѣ́снь ,
г҃ . =и҆= ст҃лю , пѣ́снь , ѕ҃ . =прᲂки́менъ , ѱл҃о́мъ дв҃дᲂвъ . ᲂу҆=ста̀ мᲂѧ̀
вᲂз̾ гл҃ютъ премꙋ́дрᲂсть , и҆ пᲂꙋче́нїе срⷣца мᲂегѡ̀ ра́зꙋмъ . =сти́хъ .
ᲂу҆=слы́шите сїѧ̀ всѝ ꙗ҆зы́цы , внꙋши́те всѝ живꙋ́щїи по вселе́ннѣй .
=а҆пⷭ҇лъ , к̾ =є҆вре́ѡмъ . заⷱ҇ , тл҃є . =а҆ллилꙋ́їѧ . ᲂу҆=ста̀ пра́веднаго
пᲂꙋча́тсѧ премꙋ́дрᲂсти , и҆ ꙗ҆зы́къ є҆гѡ̀ вᲂз̾гл҃етъ сꙋ́дъ . =є҆ѵⷢ҇а́лїе ,
ѿ =і҆ѡа́нна . заⷱ҇ , л҃ѕ . =прича́стен̾ . в=ъ па́мѧть вѣ́чнꙋю бꙋ́детъ
пра́ведникъ .

