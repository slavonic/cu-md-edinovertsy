=МЦⷭ҇А ТОГО́ЖЕ ВЪ К҃А ДН҃Ь=

=пред̾пра́зднество ржⷭ҇твꙋ̀ хрⷭ҇то́вꙋ . =и҆= ст҃ы́ѧ мч҃нцы і҆ꙋлїані́и , ꙗ҆́же
в̾ никᲂмиді́и . =и҆= и҆́же во ст҃ы́хъ ѻ҆ц҃а на́шегѡ петра̀ митрᲂпᲂли́та ,
кі́евскагѡ и҆ всеѧ̀ рꙋсі́и , но́вагѡ чꙋдᲂтво́рца . =

Н=а ма́лѣй вече́рни , на гдⷭ҇и вᲂзва́хъ , стⷯры . гла́съ , а҃ . поⷣ .
н=бⷭ҇нымъ чино́мъ . ~Нбⷭ҇нымъ чино́мъ пᲂревнᲂва́лъ є҆сѝ ,꙳ ст҃лю хрⷭ҇то́въ
пе́тре .꙳ и҆ на землѝ бг҃ᲂно́се ѡ҆сщ҃е́нъ сᲂсꙋ́дъ ꙗ҆ви́сѧ ,꙳ и҆ жили́ще ст҃а́гѡ
дх҃а .꙳ тѣ́мже тѧ̀ ᲂу҆бл҃жа́емъ ,꙳ и҆ ст҃о́е твᲂѐ дне́сь че́стнѡ ра́дꙋющесѧ
пра́зднꙋемъ ᲂу҆спе́нїе . =вⷤ . Н=бⷭ҇нымъ чино́мъ ра́дᲂванїе ,꙳ и҆ на землѝ
ст҃лемъ пᲂхвала̀ ,꙳ сщ҃е́нникѡмъ сла́ва , пе́тре премꙋ́дре ,꙳ и҆́нᲂкꙋющимъ
пра́вило , и҆ цр҃кви ᲂу҆тверже́нїе .꙳ тѣ́мже тѧ̀ мо́лимъ , не ѡ҆скꙋдѣ́й
пᲂмᲂга́ѧ на́мъ ,꙳ притека́ющимъ к̾ тебѣ̀ рабо́мъ твᲂи́мъ . ~На нбⷭ҇ныхъ
вᲂдвᲂрѧ́ѧсѧ ,꙳ прїимѝ ны́нѣ хвалꙋ̀ ча́дъ свᲂи́хъ ѻ҆́ч҃е ,꙳ пра́зднꙋющихъ
че́стнѡ па́мѧть ᲂу҆спе́нїѧ твᲂегѡ̀ .꙳ и҆ пᲂда́ждь серде́чнаѧ прᲂше́нїѧ ,
ᲂу҆го́дниче хрⷭ҇то́въ пе́тре ,꙳ и҆ пречи́стѣй мт҃ри прилѣ́жнѡ мᲂли́сѧ ,꙳
спастѝ ѿ бѣ́дъ дш҃а на́ша . =сла́ва . гла́съ , ѕ҃ . Б=жⷭ҇твенаѧ бл҃гᲂда́ть ,
в̾ па́мѧть ᲂу҆спе́нїѧ твᲂегѡ̀ , ѡ҆сѣнѧ́ѧ притека́ющихъ к̾ ра́цѣ мᲂще́й
твᲂи́хъ , и҆ недꙋ́гѡмъ и҆сцѣле́нїе пᲂдава́етъ . ст҃лю ѻ҆́ч҃е пе́тре , мᲂли́сѧ
ѡ҆ дш҃а́хъ на́шихъ . =и҆ ны́нѣ , пред̾пра́зднествꙋ . гла́съ , то́йже . П=о́йте
гдⷭ҇ви , ро́ждьшемꙋсѧ ѿ дв҃ы . вᲂспо́йте пѣ́снь во́инства нбⷭ҇наѧ , и҆ земні́и
вᲂсплещи́те рꙋка́ми . бг҃ъ бо в̾ чл҃цѣхъ , чл҃къ бг҃ъ , вᲂздаѧ́нїемъ . сѐ
та́инство сᲂверша́етсѧ на́мъ дне́сь , цр҃ь і҆и҃левъ хрⷭ҇то́съ прихо́дитъ .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~До́мъ
дх҃о́вныи ꙳ пе́тръ ꙗ҆ви́сѧ ,꙳ пᲂспѣше́нїемъ бл҃гᲂда́ти ст҃а́гѡ дх҃а .꙳ и҆́мже
ны́нѣ сᲂше́дшесѧ ꙳ тᲂгѡ̀ вᲂспᲂе́мъ .

=сти́хъ : сщ҃е́нницы твᲂѝ ѡ҆блекꙋ́тсѧ в̾ пра́вдꙋ ,꙳ и҆ прпⷣбнїи твᲂѝ
вᲂзра́дꙋютсѧ . Р=а́дꙋисѧ ст҃лемъ ꙳ пе́тре пᲂхвало̀ .꙳ сщ҃е́нникѡмъ сла́во .꙳
пра́вило и҆́нᲂкѡмъ .꙳ цр҃кви ᲂу҆тверже́нїе .

=сти́хъ : вᲂсхва́лѧтсѧ прпⷣбнїи во сла́вѣ ,꙳ и҆ вᲂз̾ра́дꙋютсѧ на ло́жахъ
свᲂи́хъ . П=рїимѝ нн҃ѣ пѣ́нїе ꙳ ча́дъ свᲂи́хъ ѻ҆́ч҃е ,꙳ и҆ лю́бѧщимъ тѧ̀ ꙳
пᲂдава́й ꙳ ѡ҆бы́чнаѧ прᲂше́нїѧ .

=сла́ва , и҆ ны́нѣ . Д=о́ме є҆вфра́фᲂвъ ,꙳ и҆ гра́де ст҃ы́и ,꙳ прᲂро́кѡмъ
сла́ва ,꙳ ᲂу҆красѝ до́мъ ,꙳ в̾ не́мже бжⷭ҇твеныи ражда́етсѧ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . И҆́=же пре́жде без̾пло́днаѧ землѐ , ны́нѣ весели́сѧ . се́бо
хрⷭ҇то́съ свѣти́ль ника в̾ тебѣ̀ пᲂказа̀ ꙗ҆́вѣ сїѧ́юща в̾ ми́рѣ , и҆
и҆сцѣлѣва́ющагѡ недꙋ́ги и҆ бᲂлѣ́зни на́ша . сегѡ̀ ра́ди ликꙋ́й и҆ весели́сѧ
со дерзнᲂве́нїемъ . ст҃ль бо є҆́сть вы́шнѧгѡ , и҆́же сїѧ̀ сᲂдѣ́лᲂваѧ .
=сла́ва , и҆ ны́нѣ . пред̾пра́зднествꙋ . Г=ᲂто́висѧ виѳлїе́мѣ , ѿве́рзисѧ
всѣ́мъ є҆де́ме . красꙋ́йсѧ є҆вфра́фо , ꙗ҆́кѡ дре́во живо́тнᲂе въ верте́пѣ
прᲂцвѣтѐ ѿ дв҃ы . ра́й бо тᲂѧ̀ чре́во ꙗ҆ви́сѧ мы́сленыи , в̾ не́мже бжⷭ҇твеныи
са́дъ . ѿ него́же ꙗ҆́дше жи́ви бꙋ́демъ , а҆ не ꙗ҆́кѡ а҆да́мъ ᲂу҆́мремъ .
хрⷭ҇то́съ ражда́етсѧ , пре́жде па́дшїи хᲂтѧ̀ вᲂскр҃си́ти ѻ҆́бразъ . =та́же ,
є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . пред̾пра́зднествꙋ , г҃ . и҆ ст҃о́мꙋ , є҃ .
стихѣ́ры , пред̾ пра́зднествꙋ . гла́съ , д҃ . поⷣ . ꙗ҆́=кѡ до́блѧ . ~Пред̾
пра́зднественыѧ пѣ́сни ,꙳ мы́сленᲂю пра́вᲂстїю ,꙳ хрⷭ҇то́вꙋ ржⷭ҇твꙋ̀
пред̾вᲂзгласи́мъ .꙳ ѻ҆ц҃ꙋ бо и҆ дх҃ꙋ сы́и равнᲂче́стенъ ,꙳ за млрⷭ҇дїе ꙳
в̾ на́ше ѡ҆бо́лксѧ в̾смѣше́нїе ,꙳ хо́щетъ ражда́тисѧ в̾ виѳлїе́мѣ .꙳ є҆го́же
ржⷭ҇тво̀ несказа́ннᲂе ,꙳ па́стырїе со а҆́нг҃лы вᲂспѣ́ша . ~Въ кимва́лѣхъ
вᲂз̾гласи́мъ ,꙳ в̾ пѣ́снехъ вᲂскли́кнемъ .꙳ хрⷭ҇то́во ꙗ҆вле́нїе пᲂказа́сѧ ,꙳
прⷪ҇ро́ческаѧ прᲂпᲂвѣ́данїѧ кᲂне́цъ прїѧ́ша .꙳ є҆го́же бо прᲂреко́ша пло́тїю
чл҃кѡмъ ꙗ҆ви́тисѧ ,꙳ ражда́етсѧ во ст҃ѣ́мъ верте́пѣ .꙳ и҆ въ ꙗ҆́слѣхъ
вᲂз̾лежи́тъ ꙗ҆́кѡ ѻ҆трᲂча̀ .꙳ и҆ пелена́ми пᲂвива́етсѧ ꙗ҆́кѡ младе́нецъ .
~Виѳлїе́мѣ ᲂу҆гᲂто́висѧ ,꙳ є҆де́ме ны́нѣ ѿве́рзисѧ .꙳ рᲂди́ти всест҃а́ѧ
и҆́детъ .꙳ нб҃са̀ да веселѧ́тсѧ ,꙳ и҆ да и҆гра́ютъ чл҃цы ,꙳ в̾ ꙗ҆́слѣхъ жи́знь ,
въ верте́пъ бᲂга́тыи прихо́дитъ ,꙳ за милᲂсе́рдїе ми́лᲂсти ,꙳ нищетꙋ̀ а҆да́мᲂвꙋ
вᲂспрїи́мъ ,꙳ без̾ премѣне́нїѧ и҆ смѣше́нїѧ .

=стихѣ́ры , чꙋдᲂтво́рцꙋ петрꙋ̀ . гла́съ , в҃ . К=и́ми пᲂхва́льными вѣнцы̀ ,
ᲂу҆вѧзе́мъ ст҃лѧ . сщ҃е́нствꙋ вѣнца̀ , бл҃гᲂче́стїѧ ᲂу҆правле́нїе . свѣ́тлᲂе
цр҃кви ᲂу҆краше́нїе . и҆сто́чника бжⷭ҇твеныхъ и҆сцѣле́нїи неи҆счерпа́емагѡ .
прᲂли́тїе дарᲂва́нїи дх҃о́вныхъ . рѣкꙋ̀ мно́гихъ чꙋде́съ , зе́млю рꙋ́сскꙋю
веселѧ́ща тече́ньми . петра̀ те́плаго , пред̾ста́телѧ на́шегѡ и҆ храни́телѧ .
=двⷤа . К=и́ми смире́нными ᲂу҆стна́ми , вᲂспᲂе́мъ ст҃лѧ . ди́внаго
в̾ чꙋдесѣ́хъ , и҆ беспло́тнымъ сᲂжи́телѧ . ѡ҆сщ҃е́ннаго ѿ пеле́нъ . стᲂлпа̀
цр҃кви непᲂдви́жима . весе́лїе землѝ на́шей . пра́вдѣ пра́вило . сирᲂта́мъ
пита́телѧ , ѡ҆би́димымъ застꙋ́пника . и҆ бᲂльны́мъ врача̀ без̾ме́здна . =двⷤа .
П=рїиди́те вѣ́рныхъ сᲂбо́ри , ѱало́мски вᲂспле́щемъ рꙋка́ми . печа́льнымъ
ᲂу҆тѣ́хꙋ , и҆ ѿча́ѧннымъ застꙋ́пника , бжⷭ҇твенаго петра̀ вᲂспѣва́юще . пᲂхвалꙋ̀
землѝ рꙋ́сстѣй , и҆ всегѡ̀ сщ҃е́нства ᲂу҆краше́нїе . рѣкꙋ̀ ми́лᲂсти
вᲂи́стинꙋ , бжⷭ҇твенагѡ хрⷭ҇то́ва смире́нїѧ ревни́телѧ , пᲂдаю́щаго ми́рᲂви
ве́лїю млⷭ҇ть . =сла́ва . гла́съ , а҃ . Б=жⷭ҇твенагѡ с̾вы́ше ꙗ҆вле́нїѧ ,
свѣ́тлᲂстїю прᲂсвѣти́всѧ , пе́тре тве́рдыи ᲂу҆мо́мъ . зако́нъ и҆збѣжѐ
є҆сте́ственыхъ ꙗ҆́кᲂже сѣ́ни , бл҃гᲂда́тїю и҆́стиннᲂю всемꙋ́дре ѡ҆крᲂпле́нъ .
ѿ ню́дꙋ же прїѧ́телище , прест҃а́гѡ дх҃а бы́въ . чꙋдесе́мъ да́ръ вᲂспрїѧ́тъ ,
ѡ҆бᲂгаща́ѧ си́ми ча́да свᲂѧ̀ . и҆ ны́нѣ с̾ первᲂст҃ли пред̾стᲂѧ̀ хрⷭ҇то́ви ,
мᲂли́сѧ ѡ҆ дш҃а́хъ на́шихъ . =и҆ ны́нѣ , пред̾пра́з днествꙋ . гла́съ , то́йже .
П=рїими́те ꙗ҆́сли , є҆го́же в̾ кꙋпинѣ̀ мѡѷсе́й закᲂнᲂпᲂло́жникъ прᲂви́дѣ
в̾ хᲂри́вѣ , ны́нѣ ражда́ема ѿ дв҃ы дх҃ᲂмъ бжⷭ҇твенымъ . та̀ є҆́сть ꙗ҆́же
в̾ зако́нѣ рече́ннаѧ . та̀ є҆́сть прⷪ҇ро́ческаѧ печа́ть , ꙗ҆́же бг҃а пло́тїю ,
тлѣ́ннымъ ꙗ҆влѧ́ющи . є҆мꙋ́же пᲂклᲂни́мсѧ . =та́же , вы́хᲂдъ . прᲂки́менъ ,
дню̀ . =

Ѿ =при́тчей , чте́нїе . =

~Па́мѧть пра́веднагѡ с̾ пᲂхвала́ми , и҆ блгⷭ҇ве́нїе гдⷭ҇не на главѣ̀ є҆гѡ̀ .
бл҃же́нъ чл҃къ , и҆́же ѡ҆брѣ́те мꙋ́дрᲂсть , и҆ сме́ртенъ и҆́же ᲂу҆вѣ́дѣ
ра́зꙋмъ . лꙋ́чше бо сїю̀ кꙋпᲂва́ти , не́жели зла́та и҆ сребра̀ сᲂкро́вища .
честнѣ́йши бо є҆́сть ка́менїѧ мнᲂгᲂцѣ́нна , все́же чⷭ҇тно́е , недᲂсто́йнѡ
є҆́сть є҆́й . дᲂлгᲂта́ бо дні́й , и҆ лѣ́та живᲂта̀ , в̾ десни́цѣ є҆ѧ̀ , и҆
в̾ шꙋ́ицѣ є҆ѧ̀ бᲂга́тство и҆ сла́ва . ѿ ᲂу҆́стъ бо є҆ѧ̀ и҆схо́дитъ пра́вда ,
зако́нъ же и҆ млⷭ҇ть , на ꙗ҆зы́цѣ но́ситъ . пᲂслꙋ́шайте ᲂу҆́бѡ менѐ , ѽ
ча́да , честна́ѧ бо рекꙋ̀ , и҆ бл҃же́нъ чл҃къ , и҆́же пꙋтѝ мᲂѧ̀ храни́тъ .
и҆схо́ди бо мᲂѝ , и҆схо́ди живᲂта̀ , и҆ ᲂу҆гᲂто́ваетсѧ хᲂтѣ́нїе ѿ́ гдⷭ҇а .
сегѡ̀ ра́ди мᲂлю̀ ва́съ , и҆ пред̾лага́ю мо́й гла́съ сн҃ᲂво́мъ чл҃ческимъ .
ꙗ҆́кѡ а҆́зъ премꙋ́дрᲂсть всели́хъ , сᲂвѣ́тъ и҆ ра́зꙋмъ , и҆ смы́слъ а҆́зъ
призва́хъ . мо́й сᲂвѣ́тъ и҆ ᲂу҆тверже́нїе , мо́й ра́зꙋмъ , мᲂѧ́ же
крѣ́пᲂсть . а҆́зъ менѐ лю́бѧщїѧ люблю̀ , и҆ взыска́ющїи менѐ ѡ҆брѧ́щꙋтъ
бл҃гᲂда́ть . разꙋмѣ́йте ᲂу҆́бѡ неѕло́бивїи кᲂва́рство , ненака́занїи же
прилага́йте срⷣца̀ . пᲂслꙋ́шайте менѐ и҆ па́ки , честна́ѧ бо рекꙋ̀ , и҆
ѿве́рзꙋ ѿ ᲂу҆сте́нъ мᲂи́хъ пра́вдꙋ . ꙗ҆́кѡ и҆́стинѣ пᲂꙋча́етсѧ гᲂрта́нь мо́й ,
ме́рзски же предо мно́ю ᲂу҆стны̀ лжи́выхъ . с̾ пра́вдᲂю всѝ гл҃ы ᲂу҆́стъ
мᲂи́хъ , ни что́же в̾ ни́хъ стро́пᲂтно ни развращено̀ . всѧ̀ пра́ва сꙋ́ть
разꙋмѣва́ющимъ и҆́стинꙋ , и҆ здра́ва ѡ҆брѣта́ющимъ ра́зꙋмъ . наꙋчꙋ́ бо ва́съ
и҆́стинѣ , да бꙋ́детъ ѡ҆́ гдⷭ҇ѣ наде́жда ва́ша , и҆ и҆спо́лнитесѧ дх҃а .

Ѿ =премꙋ́дрᲂсти сᲂло́мᲂни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ѡ҆сꙋ́дитъ же
пра́ведникъ ᲂу҆мира́ѧ живы́хъ нечести́выхъ . ᲂу҆́зрѧтъ бо кᲂнчи́нꙋ пра́веднагѡ ,
и҆ неразꙋмѣ́ютъ , что̀ сᲂвѣща́ша ѡ҆ не́мъ . ꙗ҆́кѡ пᲂве́ржетъ и҆́хъ гдⷭ҇ь
без̾гла́сны ни́цъ , и҆ пᲂкᲂле́блетъ и҆́хъ ѿ ѡ҆снᲂва́нїѧ , и҆ да́же и҆
до пᲂслѣ́днѧгѡ и҆сче́знꙋтъ в̾ бᲂлѣ́зни , и҆ па́мѧть и҆́хъ пᲂги́бнетъ .
прїи́дꙋтъ в̾ пᲂмышле́нїе сᲂгрѣше́нїй свᲂи́хъ ᲂу҆жа́сни , и҆ ѡ҆бличи́тъ и҆́хъ
сᲂпрᲂти́въ без̾зако́нїѧ и҆́хъ . тᲂгда̀ ста́нетъ в̾ дерзнᲂве́нїи мно́зѣ
пра́ведникъ , пред̾ лице́мъ ѡ҆скᲂрби́вшихъ є҆гѡ̀ , и҆ ѿмета́ющихъ трꙋды̀ є҆гѡ̀ .
ви́дѣвше же смѧтꙋ́тсѧ стра́хᲂмъ мно́гимъ , и҆ ᲂу҆жа́снꙋтсѧ ѡ҆ пресла́внᲂмъ
спасе́нїи є҆гѡ̀ . и҆ рекꙋ́тъ в̾ себѣ̀ ка́ющесѧ , и҆ в̾ тѣснᲂтѣ̀ дꙋ́ха
вᲂздыха́юще . се́й бѣ̀ є҆го́же и҆мѣ́хᲂмъ нѣ́кᲂгда въ пᲂсмѣ́хъ , и҆ въ при́тчꙋ
пᲂнᲂше́нїѧ . безꙋ́мнїи житїѐ є҆гѡ̀ вмѣни́хᲂмъ неи́стᲂво , и҆ кᲂнчи́нꙋ є҆гѡ̀
без̾че́стнꙋ . ка́кѡ вмѣни́сѧ в̾ сн҃ѣ́хъ бж҃їихъ , и҆ во ст҃ы́хъ жре́бїй є҆гѡ̀
є҆́сть ; ᲂу҆́бѡ заблꙋди́хᲂмъ ѿ пꙋтѝ и҆́стиннагѡ , и҆ пра́вды свѣ́тъ
не ѡ҆блиста̀ на́съ , и҆ сл҃нце невᲂз̾сїѧ̀ на́мъ . без̾зако́нїѧ и҆спо́лнихᲂмсѧ
во стезѧ́хъ и҆ пᲂги́бели . и҆ хᲂди́хᲂмъ сквᲂзѣ̀ пꙋсты́ни непрᲂхо́дны , пꙋти́ же
гдⷭ҇нѧ неразꙋмѣ́хᲂмъ .

Ѿ =премꙋ́дрᲂсти сᲂло́мᲂни , чте́нїе . =

=Ѿ =ᲂу҆́стъ пра́веднагѡ и҆ска́плетъ премꙋ́дрᲂсть , ᲂу҆стны́ же мꙋ́дрыхъ
свѣ́дѧтъ бл҃гᲂда́ть . ᲂу҆ста̀ мꙋ́дрыхъ пᲂꙋча́тсѧ премꙋ́дрᲂсти , пра́вда же
и҆збавлѧ́етъ ѿ сме́рти . скᲂнча́вшꙋжесѧ мꙋ́жꙋ пра́веднꙋ , невᲂзбрани́тсѧ
наде́жда , сн҃ъ бо пра́веденъ ражда́етсѧ в̾ живо́тъ , и҆ во бл҃ги́хъ свᲂи́хъ
пло́дъ пра́ведныи ѡ҆бъє́млетъ . свѣ́тъ пра́веднымъ всегда̀ , и҆ ѿ́ гдⷭ҇а
ѡ҆брѧ́щꙋтъ бл҃гᲂда́ть и҆ сла́вꙋ . ꙗ҆зы́къ мꙋ́дрыхъ до́браѧ свѣ́сть , на́ срⷣцы
и҆́хъ пᲂчі́етъ мꙋ́дрᲂсть . лю́битъ гдⷭ҇ь прпⷣбнаѧ срⷣца̀ , прїѧ́тни є҆мꙋ̀ всѝ
непᲂро́чнїи на пꙋтѝ . мꙋ́дрᲂсть гдⷭ҇нѧ прᲂсвѣща́етъ лицѐ и҆ ѻ҆́чи
разꙋ́мнагѡ , пᲂстига́етъ лю́бѧщихъ ю҆̀ пре́жде разꙋмѣ́нїѧ , и҆ ᲂу҆до́бь
ᲂу҆́зритсѧ любѧ́щимъ ю҆̀ . ᲂу҆́тренюѧи к̾ не́й нетрꙋди́тсѧ , и҆ бдѧ̀ є҆ѧ̀
ра́ди , в̾ско́рѣ без̾ печа́ли бꙋ́детъ . ꙗ҆́кѡ дᲂсто́йныхъ є҆ѧ̀ сама̀ ѡ҆бхо́дитъ
и҆́щꙋщи . и҆ во стезѧ́хъ є҆ѧ̀ мечтꙋ́ютъ ми́лᲂстивнѡ . и҆ мꙋ́дрᲂсти не ѡ҆дᲂлѣ́етъ
ѕло́ба ни кᲂгда́же . сегѡ̀ ра́ди и҆ рачи́тель бы́хъ є҆ѧ̀ дᲂбро́ты , и҆ взыска́хъ
ю҆̀ , и҆ лᲂбза́хъ ѿ ю҆́нᲂсти мᲂеѧ̀ , и҆ взыска́хъ невѣ́стꙋ привестѝ себѣ̀ .
ꙗ҆́кѡ всѣ́хъ влⷣка вᲂз̾любѝ ю҆̀ . таи́бница бо є҆́сть бж҃їѧ хи́трᲂсти , и҆
ѡ҆брѣта́тельница дѣ́лъ є҆гѡ̀ . тᲂѧ̀ сꙋ́ть дᲂбрѝ нра́ви . цѣлᲂмꙋ́дрїю та̀
ᲂу҆чи́тъ , пра́вдѣ же и҆ мꙋ́жествꙋ . є҆ѧ́же дᲂбрѣ́е ни что́же є҆́сть в̾ житїѝ
чл҃честѣ . а҆́ще ли мно́гᲂмꙋ и҆мѣ́нїю хо́щетъ кто̀ , да вѣ́сть дре́внѧѧ и҆
бꙋ́дꙋщаѧ сказа́ти . свѣ́сть и҆з̾ви́тїѧ слᲂве́съ , и҆ рѣше́нїѧ . при́тчамъ .
зна́менїѧ и҆ чꙋдеса̀ прᲂразꙋмѣ́ти , и҆ с̾бы́тїѧ време́нъ и҆ лѣ́тъ . и҆
сᲂвѣ́тница всѣ́мъ є҆́сть бл҃га . ꙗ҆́кѡ без̾сме́ртїе є҆́сть в̾ не́й , и҆
дᲂбрᲂсло́вїе во ѡ҆бще́нїе слᲂве́съ є҆ѧ̀ . сегѡ̀ ра́ди бесѣ́дᲂвахъ ко́ гдⷭ҇ꙋ ,
и҆ пᲂмᲂли́хсѧ є҆мꙋ̀ , и҆ рѣ́хъ ѿ всегѡ̀ срⷣца мᲂегѡ̀ . бж҃е ѻ҆ц҃е́мъ и҆ гдⷭ҇и
млⷭ҇ти . сᲂтвᲂри́выи всѧ̀ сло́вᲂмъ твᲂи́мъ , и҆ мꙋ́дрᲂстїю свᲂе́ю сᲂтвᲂри́выи
чл҃ка . да ѡ҆блада́етъ со́зданными тᲂбо́ю , и҆ ᲂу҆стро́итъ ми́ръ препᲂдо́бїемъ
и҆ пра́вдᲂю . да́ждь мѝ ѿ твᲂи́хъ прⷭ҇то́лъ намѣ́стницꙋ премꙋ́дрᲂсть . и҆
не и҆скꙋсѝ менѐ ѿ наказа́нїи твᲂи́хъ , ꙗ҆́кѡ а҆́зъ ра́бъ тво́й , и҆ сн҃ъ
рабы́ни твᲂеѧ̀ . пᲂслѝ ю҆̀ ѿ ст҃а́гѡ жили́ща твᲂегѡ̀ , и҆ ѿ прⷭ҇то́ла сла́вы
твᲂеѧ̀ , да прише́дши наꙋчи́тъ мѧ̀ , что̀ ᲂу҆го́дно є҆́сть тебѣ̀ . и҆ наста́витъ
мѧ̀ в̾ ра́зꙋмъ и҆́стиненъ , и҆ сᲂхрани́тъ мѧ̀ въ сла́вѣ свᲂе́й . пᲂмышле́нїѧ
сме́ртныхъ стра́шна , и҆ сᲂбла́знены ко́зни и҆́хъ .

Н=а литі́и , стихѣ́ры . гла́съ , д҃ . С=вѣ́тлѡ дне́сь цр҃кви ᲂу҆краша́етсѧ .
ра́дꙋетсѧ зᲂвꙋ́щи , ᲂу҆ѧсни́сѧ мᲂѧ̀ дᲂбро́та па́че всѣ́хъ . и҆́бо ст҃лемъ
красᲂта̀ сла́вныи пе́тръ , в̾зы́де къ нб҃се́мъ цр҃ю всѣ́хъ црⷭ҇твꙋющемꙋ .
прїиди́те же празднᲂлю́бцы правᲂсла́вныхъ сᲂбо́ри , пѣ́нїѧ и҆ пᲂхвалы̀ тᲂмꙋ̀
принесе́мъ . зᲂвꙋ́ще , ѽ ст҃лемъ дᲂбро́то , мᲂли́сѧ хрⷭ҇тꙋ̀ бг҃ꙋ , и҆зба́вити
хрⷭ҇тᲂи҆мени́тыѧ лю́ди ѿ всѧ́кїѧ ско́рби , и҆ спастѝ дш҃а на́ша . =гла́съ ,
ѕ҃ . Д=х҃а бжⷭ҇твенаѧ бл҃гᲂда́ть , ст҃лѧ тѧ̀ пᲂказа̀ , и҆ ᲂу҆чи́телѧ и҆зрѧ́дна
ꙗ҆вѝ . тѣ́мъ мра́ки нече́стїѧ ѡ҆бличи́въ , и҆ лю́ди бг҃ᲂразꙋ́мїѧ ᲂу҆че́ньми
прᲂсвѣти́лъ є҆сѝ . ст҃лю бг҃ᲂмꙋ́дре пе́тре , а҆рхїєре́ѡмъ сла́ва є҆сѝ и҆
красᲂта̀ . и҆ всѣ́мъ бы́сть и҆звѣ́стенъ ѻ҆́бразъ ᲂу҆че́нїи . дерзнᲂве́нїе
и҆мѣ́ѧ ко хрⷭ҇тꙋ̀ бг҃ꙋ , тᲂгѡ̀ при́снѡ мᲂлѝ , спасти́сѧ дш҃а́мъ на́шимъ .
~До́блестей твᲂи́хъ сщ҃е́нне ѻ҆́ч҃е пло́дъ ᲂу҆ѧснѝ вѣ́рныхъ срⷣца̀ . кто́ бо
слы́ша без̾мѣ́рнᲂе твᲂѐ смире́нїе , и҆ терпѣ́нїю не ᲂу҆диви́тсѧ . и҆ є҆́же
к̾ ни́щимъ ти́хᲂсть , и҆ къ скᲂрбѧ́щимъ ми́лᲂванїе . всѧ̀ бг҃ᲂлѣ́пнѡ наꙋчи́лъ
є҆сѝ , ст҃лю пе́тре . и҆ ны́нѣ на́ нб҃сѣхъ неꙋвѧда́емымъ ѡ҆дѣ́ѧсѧ вѣнце́мъ ,
мᲂлѝ ѡ҆ дш҃а́хъ на́шихъ . =сла́ва . гла́съ , ѕ҃ . П=рпⷣбне требл҃же́нне
сщ҃е́нныи ѻ҆́ч҃е , па́стырю до́брыи , и҆ нача́льнаго па́стырѧ ᲂу҆ченичѐ ,
пᲂлᲂжи́выи дш҃ꙋ свᲂю̀ по ѻ҆вца́хъ , са́мъ и҆ нн҃ѣ прехва́льне ст҃лю пе́тре ,
и҆спрᲂсѝ мл҃твами сѝ , дарᲂва́ти на́мъ ве́лїю млⷭ҇ть . =и҆ ны́нѣ ,
пред̾пра́зднествꙋ . гла́съ , то́йже . С=їѡ́не тᲂржествꙋ́й , і҆єрⷭ҇ли́ме
весели́сѧ , гра́де хрⷭ҇та̀ бг҃а . пᲂд̾и҆мѝ зижди́телѧ верте́пѣ , в̾ ꙗ҆́слѣхъ
в̾мѣща́ема . ѿве́рзите мѝ врата̀ , да в̾ше́дъ в̾ нѧ̀ ᲂу҆зрю̀ ꙗ҆́кѡ млⷣнца
пелена́ми по́вита , и҆́же го́рстїю сᲂдержа́ща тва́рь . є҆го́же пᲂю́тъ а҆́нг҃ли
непреста́ннымъ гла́сᲂмъ , живᲂда́вца и҆ гдⷭ҇а . спаса́ющагѡ дш҃а на́ша .

Н=а стихо́внѣ , стихѣ́ры . гла́съ , а҃ . поⷣ . п=рехва́льнїи мч҃нцы .
~Ви́дѧщи держи́ма ꙳ рꙋка́ма свᲂи́ма всечⷭ҇таѧ твᲂрца̀ ,꙳ вѣща́ше , ча́до
сла́дкᲂе ка́кѡ тѧ̀ млⷣнца зрю̀ ,꙳ и҆ разꙋмѣ́ти немᲂгꙋ̀ непᲂстижи́мᲂе ꙳ твᲂѐ
ны́нѣ с̾хᲂжде́нїе ;꙳ пᲂю̀ держа́вꙋ твᲂю̀ .꙳ пᲂкланѧ́юсѧ милᲂсе́рдїю твᲂемꙋ̀ ,꙳
є҆го́же ра́ди спастѝ ми́ръ прише́лъ є҆сѝ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Ꙗ҆=ви́сѧ вᲂплᲂща́емь ꙳ и҆з̾ тебѐ мт҃и неи҆скꙋсᲂбра́чнаѧ ,꙳ и҆ въ верте́пѣ
ражда́емь ,꙳ и҆ ви́димь бжⷭ҇твеными ꙳ го́рними чи́ньми неви́димыи .꙳
челᲂвѣ́ка бо прїи́де и҆з̾ба́вити пре́лести ѕмїины́ѧ .꙳ не ᲂу҆дивлѧ́йсѧ
всенепᲂро́чнаѧ ѡ҆ ржⷭ҇твѣ̀ ,꙳ є҆стество́мъ прехᲂдѧ́щꙋ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . Т=ѧ̀ млⷣнца пресᲂверше́на зрю̀ ,꙳ въ ꙗ҆́слѣхъ
вᲂзлежа́ща .꙳ несвѣ́дѣ же та́йнѣ глꙋбинꙋ̀ несказа́ннꙋ .꙳ ка́кѡ и҆ по ржⷭ҇твѣ̀ ꙳
нетлѣ́нна пребы́хъ ,꙳ зако́ны преше́дши є҆стества̀ .꙳ кꙋ́ю ᲂу҆́бѡ хвалꙋ̀ тебѣ̀
принесꙋ̀ ;꙳ ка́кѡ прᲂсла́влю тѧ̀ ,꙳ дв҃аѧ ѻ҆трᲂкᲂви́ца вѣща́ше .

=сла́ва . гла́съ , и҃ . П=рїиди́те всѝ вѣ́рнїи , сᲂгла́снѡ вᲂспᲂе́мъ петра̀
всебл҃же́ннаго . бл҃гᲂче́стїѧ свѣти́ло , вᲂз̾держа́нїѧ пра́вило . терпѣ́нїѧ
стᲂлпа̀ , прᲂстᲂтѣ̀ сᲂкро́вище . смире́нїѧ рѣкꙋ̀ незави́стнꙋю . ни́щимъ
ᲂу҆тѣ́хꙋ , стра́ннымъ страннᲂпрїе́мника , и҆ и҆́стинныѧ любвѐ хрⷭ҇то́вы
дѣ́лателѧ вᲂи́стинꙋ бли́жнѧго . се́й ᲂу҆́бѡ жи́въ и҆ преше́дъ , чл҃кѡмъ
застꙋ́пникъ , и҆ спаси́тель пᲂказа́сѧ . бᲂлѣ́знемъ и҆ страсте́мъ
неи҆сцѣ́льнымъ , и҆ всѧ́ческимъ напа́стемъ и҆сцѣли́тель . и҆ хрⷭ҇та̀ мо́литъ
спасти́сѧ дш҃а́мъ на́шимъ . =и҆ ны́нѣ . гла́съ , то́йже . В=ᲂспрїимѝ
виѳлїе́мѣ бж҃їю митрᲂпо́лїю , свѣ́тъ бо незахᲂди́мыи в̾ тебѣ̀ рᲂди́тисѧ
прихо́дитъ . а҆́нг҃ли дивѧ́тсѧ на́ нб҃си , и҆ чл҃цы прᲂславлѧ́тъ на землѝ .
вᲂлсвѝ ѿ перси́ды пресла́вныѧ да́ры прино́сѧтъ . па́стыри свирѧ́юще , трⷭ҇то́е
пѣ́нїе вᲂспо́йте . всѧ́кѡ дыха́нїе да хва́литъ вседѣ́телѧ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , д҃ . И҆́=же пре́жде без̾пло́днаѧ землѐ , ны́нѣ весели́сѧ . се́бо
хрⷭ҇то́съ свѣти́льника в̾ тебѣ̀ пᲂказа̀ ꙗ҆́вѣ сїѧ́юща в̾ ми́рѣ , и҆
и҆сцѣлѣва́ющагѡ недꙋ́ги и҆ бᲂлѣ́зни на́ша . сегѡ̀ ра́ди ликꙋ́й и҆ весели́сѧ
со дерзнᲂве́нїемъ . ст҃ль бо є҆́сть вы́шнѧгѡ , и҆́же сїѧ̀ сᲂдѣ́лᲂваѧ .
=сла́ва , и҆ ны́нѣ . трᲂпа́рь , пред̾ пра́зднествꙋ . Г=ᲂто́висѧ виѳлїе́мѣ ,
ѿве́рзисѧ всѣ́мъ є҆де́ме . красꙋ́йсѧ є҆вфра́фо , ꙗ҆́кѡ дре́во живо́тнᲂе
въ верте́пѣ прᲂцвѣтѐ ѿ дв҃ы . ра́й бо тᲂѧ̀ чре́во ꙗ҆ви́сѧ мы́сленыи ,
в̾ не́мже бжⷭ҇твеныи са́дъ . ѿ него́же ꙗ҆́дше жи́ви бꙋ́демъ , а҆ не ꙗ҆́кѡ
а҆да́мъ ᲂу҆́мремъ . хрⷭ҇то́съ ражда́етсѧ , пре́жде па́дшїи хᲂтѧ̀ вᲂскр҃си́ти
ѻ҆́бразъ .

С=лꙋ́жба ст҃ы́ѧ мч҃нцы і҆ꙋлїані́и , и҆ трипѣ́снецъ , пᲂе́тсѧ
на па́вечерницѣ . кано́нъ ст҃ѣ́й , є҆мꙋ́же краегране́сїе сицево̀ : пѣ́снь ти
мч҃нце прилага́ю бг҃а ра́ди . твᲂре́нїе і҆ѡ́сифᲂво . гла́съ , д҃ . пѣ́снь ,
а҃ . і҆рмо́съ . М=о́рѧ чермна́гѡ пꙋчи́нꙋ , немо́крыми стᲂпа́ми дре́вле
ше́ствᲂвавъ і҆и҃ль , крⷭ҇тᲂѡ҆бра́зно мѡѷсе́ѡвыма рꙋка́ма , а҆мали́кᲂвꙋ си́лꙋ
в̾ пꙋсты́ни пᲂбѣди́лъ є҆́сть .

=запѣ́въ : С=т҃а́ѧ мч҃нце і҆ꙋлїані́е , мᲂлѝ бг҃а ѡ҆ на́съ . ~Мч҃нческᲂю
ꙗ҆́вѣ свѣ́тлᲂстїю ѡ҆блиста́ющи , ѡ҆́ бѕ҃ѣ ликꙋ́еши , сщ҃е́ннѡ ѡ҆бᲂжа́ема
всехва́льнаѧ . и҆ прᲂсвѣще́нїе мл҃твами свᲂи́ми пᲂдава́еши , пᲂю́щимъ тѧ̀ .
~Оу҆ѧзви́сѧ сла́дкᲂе любо́вїю хрⷭ҇то́вᲂю всехва́льнаѧ . и҆ плᲂтьска́ѧ
ѡ҆ста́вльши сла́сти , и҆ ѡ҆брꙋ́чника с̾ ма́терїю , нарече́сѧ непᲂро́чнаѧ
чи́стаѧ дв҃а сᲂтво́ршемꙋ . =сла́ва . О=у҆бѣли́въ свѣтᲂѧ́вствеными дᲂбро́тами
твᲂю̀ мы́сль , сᲂзда́тель всѣ́хъ и҆ бг҃ъ , нбⷭ҇ныхъ тѧ̀ черто́гъ дв҃ственѡ
ликꙋ́ющихъ , мꙋ́ченице бг҃ᲂмꙋ́драѧ спᲂдо́билъ є҆сѝ . =и҆ ны́нѣ , боⷢ҇ . Д=в҃аѧ
сᲂзда́телѧ , є҆сте́ствено рᲂди́ти и҆́детъ в̾ верте́пѣ . пло́ть ѿ неѧ̀
по сᲂста́вꙋ несказа́ннѡ па́че є҆стества̀ ѡ҆бо́лкша , ꙗ҆́кѡ да ѡ҆бᲂжи́тъ
чл҃чество .

=трипѣ́снецъ . =і҆рмо́съ , по двⷤа . а҆ трᲂпарѝ , на ѕ҃ . и҆ па́ки ,
і҆рмо́съ , на схо́дѣ . =гла́съ , в҃ . пѣ́снь , г҃ . і҆рмо́съ . Н=а ка́мени мѧ
вѣ́ры ᲂу҆твердѝ , раз̾ширѝ ᲂу҆ста̀ мᲂѧ̀ на врагѝ мᲂѧ̀ . вᲂз̾весели́бᲂсѧ дх҃ъ
мо́й вᲂспѣва́ти , нѣ́сть ст҃а ꙗ҆́кᲂже бг҃ъ на́шъ , и҆ нѣ́сть пра́ведна па́че
тебѐ гдⷭ҇и .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Вᲂтщѐ со́нмище
и҆́рᲂдᲂво , и҆ во́лею сᲂбира́етсѧ , сквернᲂꙋбі́йственᲂе , ражда́ющагᲂсѧ гдⷭ҇а
ᲂу҆би́ти хрⷭ҇та̀ . є҆мꙋ́же пᲂе́мъ , ты̀ є҆сѝ бг҃ъ на́шъ , и҆ нѣ́сть пра́веденъ
па́че тебѐ гдⷭ҇и . ~Лю́тыи сᲂвѣ́тъ и҆́рᲂдᲂвъ пᲂкрыва́етсѧ , бг҃ᲂбо́рныѧ дꙋшѝ
сы́и , со младе́нцы влⷣкꙋ ᲂу҆би́ти хрⷭ҇та̀ . є҆мꙋ́же пᲂе́мъ , ты̀ є҆сѝ бг҃ъ
на́шъ , и҆ нѣ́сть пра́веденъ па́че тебѐ гдⷭ҇и .

=ст҃ѣ́й . и҆́нъ , і҆рмо́съ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ
зᲂвꙋ́щи , ты́ ми крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Сᲂверши́ла
є҆сѝ дш҃ꙋ , хра́мъ бж҃їи прест҃ъ сла́внаѧ . къ бжⷭ҇твенымъ храмо́мъ вы́нꙋ ,
пѣ́сньми и҆ мᲂли́твами прилѣжа́щи . ~Вели́кихъ ᲂу҆лꙋчи́ти спᲂдо́бисѧ ,
дарᲂва́нїи чⷭ҇таѧ . бᲂлѣ́зни плᲂтьскі́ѧ терпѧ́ще ꙗ҆́кѡ въ чꙋже́мъ тѣлесѝ .
=сла́ва . К=рᲂве́й твᲂи́хъ крᲂпле́нїи , без̾бо́жїѧ ѻ҆́гнь пᲂгаси́ла є҆сѝ ,
и҆ вѣ́рныхъ напᲂи́ла є҆сѝ і҆ꙋлїані́е ра́зꙋмы . =и҆ нн҃ѣ , боⷢ҇ . И҆=збавлѧ́ѧи
челᲂвѣ́ки и҆зба́витель , ѿ чⷭ҇тыѧ ражда́етсѧ в̾ виѳлїе́мѣ . пелены̀ ꙗ҆́кᲂже
млⷣнцъ прїе́млетъ .

=і҆рмо́съ : Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀ мᲂѧ̀ на врагѝ
мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть ст҃а ꙗ҆́кᲂже бг҃ъ на́шъ ,
и҆ нѣ́сть пра́ведна па́че тебѐ гдⷭ҇и .

=пѣ́снь , д҃ . і҆рмо́съ . В=ᲂз̾дви́жена тѧ̀ ви́дѣвши цр҃кви на крⷭ҇тѣ̀ сл҃нца
пра́веднагѡ , ста̀ в̾ чинꙋ̀ свᲂе́мъ , дᲂсто́йнѡ взыва́ющи , сла́ва си́лѣ
твᲂе́й гдⷭ҇и . ~Прᲂсте́ртꙋ мы́сль стѧжа́вши и҆́же ко всѣ́мъ гдⷭ҇ꙋ пло́тїю
прᲂсте́рта и҆ ᲂу҆ранѧ́ема лю́тѡ , ни ка́кᲂже брегла̀ є҆сѝ і҆ꙋлїані́е до́браѧ
дв҃о . ~Превᲂз̾мᲂго́ша жела́нїѧ влⷣчнѧ плᲂтьско́е , всехва́льнаѧ мч҃нце
пᲂгꙋби́ти . тѣ́мже небрегла̀ є҆сѝ , и҆ бᲂга́тство и҆ ѡ҆брꙋ́ченика , и҆
мнᲂгᲂѡ҆бра́зныхъ мꙋ́къ . =сла́ва . Т=ѧ̀ нескве́рнꙋю а҆́гницꙋ , ꙗ҆́кᲂже во́лцы
мꙋчи́тели пᲂвлача́ще мч҃нце , ра́нами непᲂро́чнѡ цѣ́лѡ бг҃ꙋ сᲂверши́ша
бжⷭ҇твенᲂе ѻ҆вча̀ и҆ закᲂле́нїе . =и҆ ны́нѣ , боⷢ҇ . Д=в҃ство по ржⷭ҇твѣ̀
печатлѣ́нно , бцⷣе ви́дѧщи . чꙋдесе́мъ ѡ҆держи́ма бы́вши , ча́до в̾зыва́ше ка́кѡ
ны́нѣ пᲂвїю́ тѧ , песко́мъ пᲂвива́ющаго мо́ре .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Стрꙋю̀ мч҃нце нечести́вагѡ без̾бо́жїѧ и҆з̾сꙋши́ла є҆сѝ , тече́нїи
кро́вными , непра́веднѡ прᲂлива́емыми . и҆ ѻ҆́гнь пре́лести пᲂгаси́ла є҆сѝ .
~Цѣ́лꙋ себѐ бг҃ꙋ принесла̀ є҆сѝ , червле́нїемъ дв҃ства . багре́нїи крᲂве́й
твᲂи́хъ , свѣтлѣ́йшее сᲂверши́вши . =сла́ва . Д=ᲂбро́тᲂю дш҃ꙋ ᲂу҆ѧзвлѧ́ющи ,
прᲂтечѐ ѽ влⷣко дв҃а ви́димꙋю дᲂбро́тꙋ . страда́нїемъ сїѧ́ющи . =и҆ ны́нѣ ,
боⷢ҇ . Ч=ꙋ́до нᲂвᲂлѣ́пно , дв҃аѧ и҆́детъ пречⷭ҇таѧ въ верте́пъ виѳлїе́мскїи .
є҆́же рᲂди́ти бг҃а вᲂчл҃чьшасѧ .

=пѣ́снь , ѕ҃ . і҆рмо́съ . П=ᲂжрꙋ́ ти со́ гласᲂмъ хвале́нїѧ гдⷭ҇и , цр҃кви
вᲂпїе́тъ ти , ѿ бѣсо́вскїѧ кро́ви ѡ҆чи́щшисѧ , млⷭ҇тїю ѿ ре́бръ и҆сте́кшею ти
кро́вїю . ~Жела́нїемъ ᲂу҆ѧзвле́на бы́вши бжⷭ҇твенымъ , вᲂпїѧ́ше , хрⷭ҇та̀
и҆дꙋ̀ дᲂсти́гнꙋти , кра́снаго дᲂбро́тᲂю . тѣ́мже мꙋ́ки претерпѣ̀ , неꙋкло́ннымъ
ра́дꙋющисѧ ра́зꙋмᲂмъ . ~Прᲂтѧза́йте неми́лᲂстивнѡ , и҆ же́ѕлїемъ сᲂкрꙋша́йте
а҆́гницꙋ , глаго́лаше лꙋка́выи тᲂми́тель пᲂвелѣва́ше , прᲂсте́ртꙋ ко хрⷭ҇тꙋ̀
мы́сль и҆мꙋ́щꙋю . =сла́ва . О=у҆́треневала є҆сѝ ко хрⷭ҇тꙋ̀ невече́рнемꙋ
сл҃нцꙋ , и҆ тᲂго́вѣми свѣтлᲂстьмѝ дш҃ꙋ бг҃ᲂмꙋ́драѧ и҆ срⷣце ѡ҆зари́ла є҆сѝ ,
и҆ к̾ свѣ́тꙋ пре́йде приснᲂсꙋ́щнᲂмꙋ . =и҆ ны́нѣ , боⷢ҇ . М=о́ре пᲂви́въ
мгло́ю , во́лею ражда́етсѧ зижди́тель ѿ дв҃ы ѻ҆трᲂкᲂви́цы . и҆ пелены̀ ꙗ҆́кѡ
млⷣнцъ прїе́млетъ , ми́ръ и҆збавлѧ́ѧ .

=сѣда́ленъ . гла́съ , д҃ . Ж=ениха̀ вᲂз̾лю́бльши , твᲂрца̀ и҆ бг҃а . жениха̀
тлѣ́ннаго ѡ҆ста́вила є҆сѝ , мч҃нце чи́стаѧ . и҆ ра́дꙋющисѧ претерпѣ́ла є҆сѝ
мꙋ́ки и҆ растерза́нїѧ , и҆ ѻ҆́гненᲂе тᲂмле́нїе . тѣ́мже и҆ вѣнца̀ нᲂсѧ́щи ,
к̾ бжⷭ҇твенᲂмꙋ черто́гꙋ вᲂз̾шла̀ є҆сѝ . и҆спрᲂша́ющи всѣ́мъ грѣхо́въ
ѡ҆ставле́нїе . =сла́ва , и҆ ны́нѣ , пред̾пра́зднествꙋ . Д=в҃ы пред̾начни́те ,
дв҃ыѧ ра́дᲂсть . ма́тери вᲂсхвали́те , прихᲂжде́нїе мт҃ре хрⷭ҇та̀ бг҃а
на́шегѡ . вᲂлсвѝ со а҆́нг҃лы , с̾ на́ми па́стырїе . грѧде́тъ бо во́ градъ
виѳлїе́мскїи , рᲂди́ти сн҃а превѣ́чнаго бг҃а , спаса́ющаго ми́ръ ѿ тлѧ̀ .

=пѣ́снь , з҃ . і҆рмо́съ . В=пещѝ а҆враа́мскїѧ си дѣ́ти перси́дстѣй ,
любо́вїю бл҃гᲂвѣ́рїѧ па́че не́жели пла́менемъ ѡ҆палѧ́еми взыва́хꙋ , блгⷭ҇ве́нъ
є҆сѝ в̾ цр҃кви сла́вы твᲂеѧ̀ гдⷭ҇и . ~Безꙋ́мїемъ раз̾жже́нꙋ бы́вше кᲂно́бꙋ
мч҃нце , сꙋдїѧ́ тѧ вмета́етъ во́нь неми́лᲂстивнѡ . а҆́нг҃лѡмъ же тѧ̀ гдⷭ҇ь
невре́днꙋ спасѐ , сегѡ̀ пᲂчита́ющꙋ . ~Не ᲂу҆жаса́ющисѧ мꙋжемꙋ́дренѡ , па́че же
всечи́стаѧ мч҃нце ко ѻ҆гню̀ грѧде́ши , хла́дъ чꙋ́вствꙋющи . и҆ вᲂпїю́щи ,
бл҃гᲂслᲂве́нъ є҆сѝ в̾ цр҃кви сла́вы твᲂеѧ̀ гдⷭ҇и . =сла́ва . Т=ы̀ женихꙋ̀
ꙗ҆́кᲂже ᲂу҆рече́ннꙋю ча́сть бᲂга́тства , принесѐ со́нмище люде́й ,
вѣ́рᲂвавшихъ во́нь . и҆ пре́лести пᲂгꙋбле́нїемъ , свѣтᲂзаре́нїи твᲂи́хъ
чꙋдᲂдѣѧ́нїи , в̾разꙋ́мльшаѧсѧ . =и҆ ны́нѣ , боⷢ҇ . Р=а́дꙋисѧ село̀
не в̾мѣсти́магѡ , мт҃и дв҃о . сего́ бо плᲂтᲂно́сца хᲂтѧ́щи на́съ ра́ди
в̾ верте́пѣ рᲂди́ти пречⷭ҇таѧ . и҆справлѧ́юща свᲂе́ю рꙋ́кꙋ сᲂзда́нїе .

=трипѣ́снецъ . пѣ́снь , и҃ . і҆рмо́съ . Г=лаго́лъ мꙋчи́телевъ пᲂне́же
превᲂзмо́же , се́дмь седми́цею пе́щь раз̾жжена̀ бы́сть дре́вле . в̾ не́йже
дѣ́ти неѡ҆пали́шасѧ , царе́во пᲂпра́вше велѣ́нїе . но вᲂпїѧ́хꙋ , всѧ̀ дѣ́ла
гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀ во́ вѣки . ~И҆злива́юще ꙗ҆́кѡ
мѵ́рѡ сле́зы , на́съ ра́ди хрⷭ҇то́ви ражда́ющꙋсѧ пло́тїю . и҆́миже скве́рны
ѡ҆чи́стимъ , пречⷭ҇тᲂмꙋ чи́стѣ прихᲂдѧ́ще . и҆ вᲂпїю́ще всѧ̀ дѣ́ла гдⷭ҇нѧ гдⷭ҇а
по́йте , и҆ превᲂзнᲂси́те є҆гѡ̀ во́ вѣки . ~Слеза́ми бжⷭ҇твеными , сле́зъ
бѣ́гаемъ грѣ́шницы , мꙋ́ки бꙋ́дꙋщїѧ стра́шныѧ , хрⷭ҇то́вы стᲂпы̀ прїе́мше ,
пᲂлага́емꙋ в̾ пелена́хъ ꙗ҆́кѡ млⷣнцꙋ . вᲂпїю́ще всѧ̀ дѣ́ла гдⷭ҇нѧ гдⷭ҇а
по́йте , и҆ превᲂзнᲂси́те є҆гѡ̀ во́ вѣки . ~Сщ҃е́нно пᲂслꙋжи́ти и҆збавле́нїе
ви́дѧще , ѿ свᲂи́хъ ᲂу҆тро́бъ же и҆ сле́зныхъ и҆сто́чникъ ко хрⷭ҇то́ви ,
и҆спᲂвѣ́данїемъ ѡ҆мы́вшесѧ вѣ́рнїи пристꙋ́пимъ . вᲂпїю́ще , всѧ̀ дѣ́ла гдⷭ҇нѧ
гдⷭ҇а по́йте , и҆ превᲂзнᲂси́те є҆гѡ̀ во́ вѣки .

=ст҃ѣ́й . и҆́нъ , і҆рмо́съ . Р=ꙋ́цѣ распрᲂсте́ръ данїи́лъ , льво́ва
зїѧ́нїѧ в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю
пᲂѧ́савшесѧ , и҆́же бл҃гᲂче́стїѧ люби́тели ѻ҆́трᲂцы взыва́юще , блгⷭ҇ви́те всѧ̀
дѣ́ла гдⷭ҇нѧ гдⷭ҇а . ~Гᲂрѣ̀ свᲂѐ ѻ҆́ко и҆ ᲂу҆́мъ , къ мᲂгꙋ́щемꙋ спастѝ и҆мꙋ́щи
бг҃ꙋ . кᲂно́бнаѧ врѣ́нїѧ бл҃гᲂда́тїю бжⷭ҇твенагѡ дх҃а ᲂу҆гаси́ла є҆сѝ .
вᲂспѣва́ющи пѣ́снь ѻ҆́трᲂческꙋю мч҃нце вѣ́рᲂю , бл҃гᲂслᲂви́те всѧ̀ дѣ́ла гдⷭ҇нѧ
гдⷭ҇а . ~Глаго́лꙋ мꙋчи́телѧ нечести́вагѡ слꙋжа́ше , ѻ҆гню̀ дᲂсто́йнїи
сꙋемꙋ́дренїи , жи́вꙋ тѧ̀ мч҃нце во ѻ҆́гнь в̾лᲂжи́ша . но неѡ҆палена̀ бы́сть
ѻ҆гне́мъ , женихо́вᲂю любо́вїю бг҃ᲂно́снаѧ ѡ҆рᲂша́ема , сегѡ̀ пᲂчита́ющи .
=бл҃гᲂслᲂви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . С=тᲂѧ́ше пред̾ сꙋди́щемъ ,
хрⷭ҇та̀ и҆спᲂвѣ́дающи , бг҃а без̾сме́ртнаго . претерпѣ́вшаго распѧ́тїе , и҆
пре́лесть ᲂу҆мертви́вшаго . и҆ без̾сме́ртнꙋю жи́знь вѣ́рнымъ пᲂдаю́ща .
вᲂпїю́щимъ всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки . =и҆
ны́нѣ , боⷢ҇ . Ѻ҆́=блаки вᲂсхᲂжде́нїе свᲂѐ пᲂлага́ѧ гдⷭ҇ь , ѻ҆́блакᲂмъ на́мъ
дв҃ᲂю рᲂди́тисѧ грѧде́тъ , ꙗ҆́кѡ да разᲂри́тъ дꙋ́шъ на́шихъ грѣхо́вныи мра́чныи
ѻ҆́блакъ . вᲂпїю́щихъ є҆мꙋ̀ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а .

=та́же , на схо́дѣ пᲂе́мъ : х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ
и҆ превᲂзно́симъ є҆гѡ̀ во́ вѣки . =і҆рмо́съ : Г=лаго́лъ мꙋчи́телевъ пᲂне́же
превᲂзмо́же , се́дмь седми́цею пе́щь раз̾жжена̀ бы́сть дре́вле . в̾ не́йже
дѣ́ти неѡ҆пали́шасѧ , царе́во пᲂпра́вше велѣ́нїе . но вᲂпїѧ́хꙋ , всѧ̀ дѣ́ла
гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀ во́ вѣки= [пᲂкло́н̾] . =

=трипѣ́снецъ . пѣ́снь , ѳ҃ . і҆рмо́съ . Д=ш҃а́ми чи́стыми , и҆ нескве́рными
ᲂу҆стна́ми , прїиди́те вᲂз̾вели́чимъ , нескве́рнꙋю , и҆ пречⷭ҇тꙋю мт҃рь
є҆м̾манꙋ́илевꙋ . є҆ѧ́же сꙋ́щꙋ ѿ неѧ̀ рᲂжде́нꙋ принᲂсѧ́ще мл҃твꙋ пᲂщадѝ дш҃ъ
на́шихъ хрⷭ҇тѐ бж҃е и҆ спасѝ на́съ . ~Небл҃гᲂда́тенъ никто́же , ни лꙋка́въ
завистнᲂѡ҆бра́зникъ да бꙋ́детъ , ѿ принᲂсѧ́щихъ ны́нѣ да́ры бг҃ᲂви прїѧ́тны .
вмѣ́стѡ смѵ́рны , и҆ зла́та и҆ лива́на , дᲂбрᲂдѣ́телей ᲂу҆ха́нїе . пᲂю́ще
хрⷭ҇то́ви ражда́ющемꙋсѧ , пᲂщадѝ дш҃а на́ша хрⷭ҇тѐ бж҃е , и҆ спасѝ на́съ .
~Глаго́лаше ко прише́дшимъ и҆́рᲂдъ вᲂлхво́мъ мꙋ́дрымъ , ше́дше пᲂи҆щи́те
ро́ждьшагᲂсѧ ны́нѣ цр҃ѧ , ѡ҆брѣ́тше вᲂз̾вѣсти́те ми . пᲂꙋчи́всѧ лю́тыи
ѡ҆ ᲂу҆бі́йствѣ сквернᲂꙋбі́йственымъ срⷣцемъ . пᲂщадѝ дш҃а на́ша хрⷭ҇тѐ
бж҃е , и҆ спасѝ на́съ . =Ѽ= де́рзᲂстнагѡ сквернᲂꙋбі́йства вседе́рзᲂстнѣ .
и҆́мже за́быть пᲂлꙋчѝ , ꙗ҆́кѡ бг҃а никто́же є҆́мъ рꙋка́ми ᲂу҆бїе́тъ .
прераз̾же́гсѧ ꙗ҆́рᲂстїю ѡ҆ба́че млⷣнца закала́еши и҆́рᲂде . но пᲂщадѝ дш҃а
на́ша хрⷭ҇тѐ бж҃е и҆ спасѝ на́съ .

=ст҃ѣ́й . и҆́нъ , і҆рмо́съ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ
дв҃цы краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ .
тѣ́мъ веселѧ́щесѧ , тѧ̀ бцⷣе велича́емъ . =ѽ =і҆ꙋлїані́и бг҃ᲂно́сныѧ , є҆́же
ѡ҆ вѣ́рѣ пᲂдвиго́мъ , а҆́нг҃ли ᲂу҆диви́шасѧ . ка́кѡ же́нскимъ є҆стество́мъ
пᲂсрамѝ , и҆́же тᲂѧ̀ пра́бабꙋ в̾ раѝ ᲂу҆мᲂри́вшаго . ~Ꙗ҆́кѡ преꙋдо́бренаѧ
страстᲂно́сица , и҆ преꙋхи́щреннаѧ дв҃а , вѣне́цъ вᲂспрїѧ́тъ , прпⷣбнѣ
пра́вды . пᲂпра́вши пло́тїю беспло́тнаго , и҆ пᲂбѣдᲂно́сица бы́вши . =сла́ва .
Т=ѧ̀ разꙋ́мнꙋю лѣ́ствицꙋ , и҆ гᲂлꙋ́бицꙋ , пᲂзлаще́нѣ мꙋ́ченичества и҆мꙋ́щꙋ
крилѣ̀ , и҆ к̾ бг҃ꙋ пᲂлетѣ́вшꙋю и҆ пᲂчи́вшꙋю , пᲂчита́емъ . =и҆ нн҃ѣ .
П=рᲂцвѣла̀ є҆́сть во ᲂу҆до́лѣхъ мч҃нческихъ ꙗ҆́кѡ кри́нъ , страстᲂно́сице
і҆ꙋлїані́е . и҆ ꙗ҆́кѡ ши́пᲂкъ бл҃гᲂво́ненъ дв҃ствᲂмъ была̀ є҆сѝ . и҆ кра́снᲂе
женихꙋ̀ свᲂемꙋ̀ бжⷭ҇твенᲂе ᲂу҆ха́нїе бы́сть .

=та́же , стⷯры , ст҃ѣ́й . гла́съ , д҃ . поⷣ . ꙗ҆́=кѡ до́блѧ . =запѣ́в̾ :
С=т҃а́ѧ мч҃нце і҆ꙋлїані́е , мᲂлѝ бг҃а ѡ҆ на́съ . ~Багре́нїи кро́вными ,꙳
спасе́нїѧ ѻ҆де́ждꙋ себѣ̀ ,꙳ всехва́льнаѧ ѡ҆багри́вши .꙳ и҆ ᲂу҆бѣ́льшисѧ
дх҃ᲂмъ ,꙳ гдⷭ҇ви ѡ҆брꙋчи́сѧ без̾сме́ртнᲂмꙋ цр҃ю ,꙳ сᲂблюда́ющемꙋ тѧ̀
непᲂро́чнꙋ ,꙳ и҆ нетлѣ́ннꙋ во́ вѣки вѣко́мъ ꙳ в̾ черто́зѣхъ нбⷭ҇ныхъ ,꙳ ꙗ҆́кѡ
дв҃цꙋ преꙋдо́бренꙋ и҆ нетлѣ́ннꙋ . ~Къ ра́намъ бесѣ́дᲂвавши ,꙳ со ѻ҆гне́мъ
бра́вшисѧ ,꙳ и҆ плᲂтьска́ѧ влаче́нїѧ претерпѣ́вши ,꙳ и҆ кᲂно́бнаѧ врѣ́нїѧ
до́блественѣ прене́сши .꙳ и҆ непᲂбѣжде́на бы́сть мы́слїю ,꙳ и҆стꙋка́ннымъ
непᲂжрѐ .꙳ но прекло́ньши бг҃ꙋ вы́ю ,꙳ ме́чнымъ мꙋче́нїемъ вѣне́цъ нᲂсѧ́щи ,꙳
на нб҃са̀ взы́де . ~Ка́плѧми кро́вными ᲂу҆бѣ́льшисѧ ,꙳ вᲂсїѧ̀ прᲂѧвле́ннѡ ꙗ҆́кѡ
сл҃нце .꙳ и҆ ѿгна́ла є҆сѝ всехва́льнаѧ ,꙳ без̾бо́жїѧ тмꙋ̀ бл҃гᲂда́тїю ,꙳
мч҃нце і҆ꙋлїані́е .꙳ и҆ вѣ́рныѧ прᲂсвѣти́ла є҆сѝ ,꙳ чтꙋ́щїѧ твᲂѧ̀
до́блественыѧ по́двиги ,꙳ и҆ па́мѧть свѣ́тлꙋю и҆ свѣтᲂно́снꙋю ,꙳ и҆ по всемꙋ̀
спасе́нꙋю . =сла́ва , и҆ ны́нѣ . гла́съ , ѕ҃ . Б=ез̾невѣ́стнаѧ дв҃о , ѿ кꙋ́дꙋ
прїи́де ; кто̀ рᲂди́выи тѧ̀ ; кто́ же и҆ мт҃и твᲂѧ̀ ; ка́кѡ зижди́телѧ но́сиши
на рꙋкꙋ̀ ; ка́кѡ нерастлѝ лᲂжесна̀ , вели́кихъ и҆ пресла́вныхъ на тебѣ̀
стра́шныхъ та́инъ ; на землѝ сᲂверша́емыхъ зри́мъ прест҃а́ѧ , и҆
пред̾ ᲂу҆гᲂто́вимъ дᲂсто́йныи тебѣ̀ до́лгъ . на землѝ верте́пъ , и҆ нб҃о
мо́лимъ да́ти ѕвѣздꙋ̀ . и҆ вᲂлсви́ же прихо́дѧтъ ѿ вᲂсто́къ землѝ на за́падъ ,
ви́дѣти спасе́нїе чл҃кѡмъ , в̾ ꙗ҆́слѣхъ пелена́ми пᲂвива́емо .

=і҆рмо́съ : Д=ш҃а́ми чи́стыми , и҆ нескве́рными ᲂу҆стна́ми , прїиди́те
вᲂз̾вели́чимъ , нескве́рнꙋю , и҆ пречⷭ҇тꙋю мт҃рь є҆м̾манꙋ́илевꙋ . є҆ѧ́же сꙋ́щꙋ
ѿ неѧ̀ рᲂжде́нꙋ принᲂсѧ́ще мл҃твꙋ пᲂщадѝ дш҃ъ на́шихъ хрⷭ҇тѐ бж҃е и҆ спасѝ
на́съ =[пᲂкло́н̾ земны́и] . =

=та́же , т=рⷭ҇то́е , и҆ по ѻ҆́ч҃е на́шъ . =кᲂнда́къ , пред̾ пра́зднествꙋ .
г=дⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾пра́здне ствꙋ , двⷤа .
сла́ва , ст҃лю . и҆ ны́нѣ , пред̾пра́здне ствꙋ . =П=о а҃ , стихᲂло́гїи ,
сѣда́ленъ . гла́съ , а҃ . В=ели́кїи хрⷭ҇то́въ ст҃ль да вᲂспᲂе́тсѧ , сто́лпъ
свѣ́тлыи , прᲂсвѣща́ѧ на́съ чꙋде́съ свѣтлᲂстьмѝ . ѻ҆́блакъ ро́сныи , пла́мень
страсте́мъ пᲂгаша́ющїи . и҆ ѡ҆рᲂша́ющїи вѣ́рныхъ мы́сли , бжⷭ҇твеныи пе́тръ .
=два́жды . сла́ва , и҆ ны́нѣ , пред̾пра́зднествꙋ . гла́съ , а҃ . П=реклᲂне́и
нб҃са̀ , в̾ дв҃ꙋ всели́всѧ , прихо́дитъ в̾ виѳлїе́мскїи верте́пъ пло́тїю
рᲂди́тисѧ , ꙗ҆́кᲂже пи́шетсѧ . ꙗ҆ви́тижесѧ млⷣнцъ , и҆́же млⷣнца ѡ҆живлѧ́ѧи
во ᲂу҆тро́бѣ . сегѡ̀ ра́дꙋющесѧ ны́нѣ срѧ́щемъ всѝ , серде́чнᲂю пра́вᲂстїю .

П=о в҃ , стихᲂло́гїи , сѣда́ленъ . гла́съ , г҃ . М=лⷭ҇тивᲂмꙋ хрⷭ҇то́вꙋ
ᲂу҆го́дникꙋ , неѕло́бивᲂмꙋ и҆ кро́ткᲂмꙋ , всѝ тебѣ̀ прилѣ́жнѡ мо́лимсѧ , и҆
любо́вїю зᲂве́мъ разрѣшѝ междᲂꙋсо́бнꙋю страсте́й на́шихъ бра́нь . разрꙋшѝ
бѣсо́вскаѧ мечта́нїѧ , при́снѡ бл҃же́нне . и҆ всѧ́ческихъ и҆зба́ви
и҆скꙋше́нїи , любо́вїю вᲂспѣва́ющихъ тѧ̀ . =двⷤа . сла́ва , и҆ ны́нѣ ,
пред̾пра́зднествꙋ . гла́съ , а҃ . В=есели́сѧ виѳлїе́мѣ . є҆вфра́фа гᲂто́висѧ .
се́бо а҆́гница , па́стырѧ вели́каго в̾ лᲂжесна́хъ нᲂсѧ́щи рᲂди́ти грѧде́тъ . и҆
пред̾ви́дѧще бжⷭ҇твенꙋю ѕвѣздꙋ̀ вᲂлсвѝ ра́дꙋютсѧ , с̾ па́стыри пᲂю́ще ,
пра́вᲂстїю серде́чнᲂю .

П=о пᲂлїєлеѡ́сѣ , сѣда́ленъ . гла́съ , є҃ . П=равᲂсла́вными сїѧ́нїи ,
во тмѣ̀ лежа́ща ѡ҆тѧгче́ны во грѣсѣ́хъ прᲂсвѣти́лъ є҆сѝ . и҆ всѧ̀ кᲂва́рства
лꙋка́выхъ дꙋхо́въ ѿгна́лъ є҆сѝ . и҆ чꙋдесе́мъ самᲂдѣ́теленъ ꙗ҆ви́сѧ ѻ҆́ч҃е .
сла́вимь про́мыслᲂмъ вы́шнѧгѡ бы́сть . тѣ́мъ тѧ̀ вѣ́рᲂю пᲂчита́емъ ст҃лю
пе́тре , а҆пⷭ҇лѡмъ и҆ патрїа́рхѡмъ є҆динᲂкро́вниче . =два́жды . сла́ва , и҆
ны́нѣ , пред̾ пра́зднествꙋ . В=иѳлїе́мѣ гᲂто́ви ꙗ҆́же на срѣ́тенїе дв҃цѣ
мр҃і́и и҆ бг҃ᲂмт҃ри . се́бо грѧде́тъ к̾ тебѣ̀ до́ждь нᲂсѧ́щи , сᲂбез̾нача́льнаго
ѻ҆ц҃ꙋ и҆ дх҃ᲂви прⷭ҇нѡ , хрⷭ҇та̀ . є҆го́же в̾ верте́пѣ рᲂди́тъ , и҆ по ржⷭ҇твѣ̀
па́ки дв҃ᲂю ꙗ҆ви́тсѧ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ᲂу҆=ста̀ мᲂѧ̀ вᲂз̾глаго́лютъ премꙋ́дрᲂсть , и҆ пᲂꙋче́нїе срⷣца мᲂегѡ̀ ра́зꙋмъ .
=сти́хъ . ᲂу҆=слы́шите сїѧ̀ всѝ ꙗ҆зы́цы , внꙋши́те всѝ живꙋ́щїи
по вселе́ннѣй . ~всѧ́ко дыха́нїе .

=є҆ѵⷢ҇а́лїе , ѿ= і҆ѡа́нна . заⷱ҇ , л҃є , ѿ пᲂлꙋ̀ . ~ѱало́мъ , н҃ .

=сла́ва . м=ᲂли́твъ ра́ди ст҃лѧ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Є҆=гда̀ преставле́нїе честна́гѡ тѝ тѣ́ла ѻ҆́ч҃е
приспѣ̀ . тᲂгда̀ мно́жество вѣ́рныхъ ѡ҆бстꙋпи́вше ѻ҆́дръ , ᲂу҆ми́льнѡ
прᲂвᲂжда́хꙋ тѧ̀ . и҆ ѻ҆́въ бо зрѧ́ тѧ бл҃гᲂслᲂвлѧ́юща лю́ди , ᲂу҆дивлѧ́шесѧ .
кнѕ҃ь же і҆ѡа́ннъ со слеза́ми вᲂпїѧ́ше . ѽ влⷣко что́ ти вᲂзда́мъ , прᲂти́вꙋ
твᲂемꙋ̀ бл҃гᲂдѣѧ́нїю , є҆́же на́мъ дарᲂва́лъ є҆сѝ , прїе́мъ ѿ́ бг҃а
бл҃гᲂда́ть ; тѣ́мже ст҃лю пе́тре , мᲂли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ ,
спасти́сѧ невᲂева́ннꙋ гра́дꙋ твᲂемꙋ̀ .

К=ано́нъ пред̾пра́зднествꙋ , со і҆рмᲂсо́мъ , на ѕ҃ . и҆ ст҃лю , два̀ , на и҃ .
кано́нъ , пред̾пра́зднествꙋ . нᲂсѧ̀ краегране́сїе , бꙋ́квамъ . твᲂре́нїе
і҆ѡ́сифᲂво . гла́съ , д҃ . пѣ́снь , а҃ . і҆рмо́съ . Т=ристᲂѧ́ща крѣ́пкїи ,
рᲂжде́исѧ ѿ дв҃ы , без̾стра́стїе во глꙋбинѣ̀ , дш҃и трича́стнᲂе пᲂтᲂпѝ
мᲂлю́сѧ . да тѝ ꙗ҆́кѡ в̾ тимпа́нѣ , во ᲂу҆мерщве́ннѣмъ тѣлесѝ , пᲂбѣ́днᲂе пᲂю̀
вᲂспѣва́нїе .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Ра́дꙋисѧ нб҃о , и҆
землѐ весели́сѧ , бг҃ъ бо на́шъ бы́въ пло́тїю , ѿ дв҃ы ѻ҆трᲂкᲂви́цы
ражда́етсѧ , и҆ пелена́ми пᲂвива́етсѧ . плѣни́цы же разрѣша́етъ , мᲂи́хъ
прегрѣше́нїи ꙗ҆́кѡ млрⷭ҇дъ . ~Цр҃ца чⷭ҇таѧ , цр҃ѧ всѣ́хъ ражда́етъ па́че
ᲂу҆ма̀ . вы́шнее вѣ́рнымъ црⷭ҇тво ѿверза́ющаго . и҆ и҆́же въ на́съ ѻ҆каѧ́ннѡ
црⷭ҇твꙋющїи вы́нꙋ грѣ́хъ кᲂне́чнѡ ѿє҆́млющагѡ . ~Писа́нїѧ прᲂро́ческаѧ ,
кᲂне́цъ прїе́млютъ . се́бо є҆го́же прᲂвᲂзвѣсти́ша хрⷭ҇та̀ , во́ градѣ
виѳлїе́мстѣмъ ꙗ҆влѧ́етсѧ вᲂплᲂща́емь . сегѡ̀ ны́нѣ пред̾пра́зднᲂвати ржⷭ҇тво̀
пᲂтщи́мсѧ , пра́вᲂстїю мы́сленᲂю дне́сь .

=кано́нъ , ст҃лю петрꙋ̀ . гла́съ , и҃ . пѣ́снь , а҃ . і҆рмо́съ . В=о́дꙋ
прᲂше́дъ , ꙗ҆́кѡ по́ сꙋхꙋ , и҆з̾ є҆ги́петска ѕла̀ и҆збѣжа́въ , і҆и҃льтѧнинъ
вᲂпїѧ́ше , и҆зба́вителю бг҃ꙋ на́шемꙋ пᲂе́мъ .

=запѣ́въ : С=т҃лю хрⷭ҇то́въ пе́тре , мᲂлѝ бг҃а ѡ҆ на́съ . ~Ѻ҆́ч҃е бг҃ᲂмꙋ́дре
ст҃лю пе́тре , ѿве́рзи ми недᲂсто́йнїи ᲂу҆стнѣ̀ , вᲂспѣва́ти тѧ̀ . и҆ прїимѝ
ꙗ҆́кѡ кади́ло ѿ ᲂу҆бо́жества мᲂегѡ̀ , є҆́же тѝ принесо́хъ недᲂсто́йныи .
~Вᲂспᲂе́мъ всѝ вели́каго ст҃лѧ петра̀ . пᲂчте́мъ застꙋ́пника , и҆
ᲂу҆тверже́нїе землѝ рꙋ́сстѣй . и҆ гра́дꙋ мᲂсквѣ̀ храни́телѧ неѡ҆бᲂри́ма ,
дарᲂва́лъ є҆сѝ гдⷭ҇и . ~Спасе́нымъ хрⷭ҇то́вымъ за́пᲂвѣдемъ пᲂслѣ́дᲂвалъ є҆сѝ ,
премꙋ́дре ст҃лю пе́тре . вдᲂви́цамъ и҆ си́рымъ бы́сть застꙋ́пникъ , и҆ землѝ
рꙋ́сстѣй вели́кᲂе защище́нїе . =боⷢ҇ . П=речⷭ҇таѧ бцⷣе , сᲂдѣ́телѧ и҆ сп҃са
пᲂро́ждьши , всѣ́мъ пᲂю́щимъ тѧ̀ , спасѝ ѿ бѣ́дъ гра́дъ сво́й , непреста́ннѡ
мᲂлѧ́щи сн҃а свᲂегѡ̀ и҆ бг҃а на́шегѡ заны̀ .

=дрꙋгі́и кано́нъ , чꙋдᲂтво́рцꙋ петрꙋ̀ . гла́съ , а҃ . пѣ́снь , а҃ . і҆рмо́съ .
Х=рⷭ҇то́съ ражда́етсѧ .

=запѣ́въ : С=т҃лю хрⷭ҇то́въ пе́тре , мᲂлѝ бг҃а ѡ҆ на́съ . ~Бл҃гᲂда́ть всю̀
дх҃о́внꙋю , прїе́мъ ѻ҆́ч҃е во свᲂе́мъ срⷣцы , хрⷭ҇то́въ ст҃лю , ѡ҆чи́сти
ꙗ҆зы́къ же и҆ срⷣце твᲂи́хъ пѣве́цъ , ꙗ҆́кѡ да твᲂю̀ па́мѧть вᲂспᲂе́мъ свѣ́тлѡ ,
пе́тре прпⷣбне . ~Вели́кїи ны́нѣ пе́тръ , па́стырь цр҃кви держа́вныи , па́стырѧ
в̾кꙋ́пѣ и҆ ста́до , и҆ всю̀ цр҃кᲂвь свѣ́тлѡ призыва́етъ , прїиди́те сᲂбра́вшесѧ
ꙗ҆́кѡ ѻ҆́бщемꙋ ѻ҆ц҃ꙋ , свѣ́тлѡ тᲂржествꙋ́емъ . =сла́ва . П=ᲂбѣжда́ютъ твᲂѧ̀
и҆справле́нїѧ , и҆ слᲂвеса̀ и҆ ве́щи пе́тре . є҆го́же ра́ди дш҃е́внᲂе
пред̾лᲂже́нїе , прїе́мли со бл҃гᲂꙋвѣ́тїемъ , дᲂстᲂди́вныи . є҆́же бо
по дᲂсто́инствꙋ , пѣ́сни тебѣ̀ плестѝ , и҆ всѣ́мъ невᲂзмо́жно . =и҆ нн҃ѣ ,
боⷢ҇ . С=вѣ́тлᲂе прихо́дитъ сл҃нце , ѿ вра́тъ затвᲂре́ныхъ ꙗ҆влѧ́ѧсѧ . но́щь
ꙗ҆вле́ннѣ ᲂу҆праздни́сѧ , де́нь прибли́жисѧ . є҆стество̀ тлѣ́ннᲂе прїе́мли
влⷣкꙋ ѿ дв҃ы . тебѐ ра́ди тлѣ́нна быва́ема .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Ꙗ҆́=кѡ непло́ды рᲂдѝ , ѿ ꙗ҆зы́къ цр҃кви . и҆ мно́гѡ
ѡ҆ ча́дѣхъ и҆знемо́же со́нмище . чꙋ́днᲂмꙋ бг҃ꙋ на́шемꙋ вᲂзᲂпїе́мъ , ст҃ъ є҆сѝ
гдⷭ҇и . ~Данїи́лъ тѧ̀ ѿ гᲂры̀ дв҃ческїѧ , ка́мень сло́ве ѿсѣ́ченъ зри́тъ . и҆
и҆стнѣ́юща хра́мы и҆́дᲂльскїѧ , держа́вᲂю твᲂе́ю . сегѡ̀ ра́ди тѧ̀ со́ страхᲂмъ
сла́вимъ . =Ѿ= вᲂсто́къ тѝ вᲂлсвѝ цр҃е́ви всѣ́хъ , наста́влени бы́вше
ѕвѣздо́ю , да́ры прино́сѧтъ хрⷭ҇тѐ , смѵ́рнꙋ зла́то и҆ лива́нъ , ᲂу҆ди́вльшесѧ
твᲂемꙋ̀ с̾хᲂжде́нїю . ~Живᲂно́сныи кла́съ , ни́ва неѡ҆ра́ннаѧ но́ситъ , рᲂди́ти
во́ градѣ виѳлїе́мстѣмъ мр҃їа́мъ , всѣ́хъ дш҃а питѣ́юща , зᲂвꙋ́щихъ , ст҃ъ
є҆сѝ гдⷭ҇и .

=и҆́нъ , і҆рмо́съ . Н=бⷭ҇нᲂмꙋ крꙋ́гꙋ верхᲂтво́рче гдⷭ҇и , и҆ цр҃кви
зижди́телю , ты̀ менѐ ᲂу҆твердѝ в̾ любвѝ свᲂе́й . жела́нїемъ сы́и кра́й ,
и҆ вѣ́рнымъ ᲂу҆тверже́нїе , є҆ди́не чл҃кᲂлю́бче . ~Сᲂкрꙋшѝ сꙋпᲂста́ты
без̾бо́жныѧ , прпⷣбне пе́тре , мᲂле́нїемъ сѝ к̾ твᲂрцꙋ̀ и҆ бг҃ꙋ на́шемꙋ , и҆
си́лꙋ и҆́хъ вᲂѡ҆рꙋже́ннꙋю наны̀ , пᲂга́нскїѧ наше́ствїѧ пᲂкᲂрѝ , странѣ̀
на́шей . ~Ты̀ прᲂѧви́лъ є҆сѝ влⷣко , пᲂслѣ́днемꙋ ро́дꙋ на́шемꙋ , чꙋдᲂтво́рца
ст҃лѧ петра̀ , землѝ рꙋ́сстѣй ᲂу҆тверже́нїе . цр҃кви твᲂе́й и҆́стᲂе
пра́вило , і҆єре́йскᲂмꙋ чи́нꙋ наста́вника . ~Тебѣ̀ прикᲂснꙋ́выисѧ ст҃е
в̾ пречи́стѣмъ гро́бѣ твᲂе́мъ , и҆сцѣле́нїе пᲂлꙋчи́ти спᲂдо́бисѧ . рꙋка́мъ
к̾ пе́рсемъ прико́рчившимсѧ , бж҃їею бл҃гᲂда́тїю , дае́ши прᲂстира́тисѧ .
=боⷢ҇ . Б=ꙋ́ди ми дв҃це прибѣ́жище , и҆ приста́нище , стѣна̀ неѡ҆бᲂри́маѧ и҆
застꙋ́пница , ꙗ҆́же бг҃а пло́тїю пᲂро́ждьши пречⷭ҇таѧ . и҆зба́вителѧ
всеще́драгѡ и҆ сп҃са пᲂю́щимъ тѧ̀ , бг҃ᲂневѣ́стнаѧ .

=и҆́нъ , і҆рмо́съ . П=ервᲂвѣ́чнᲂмꙋ ѿ ѻ҆ц҃а . ~Пᲂзна̀ тебѐ ѿ́ чрева
бг҃ᲂно́се , всевѣ́дыи бг҃ъ , пре́жде сᲂзда́тисѧ во ᲂу҆тро́бѣ . и҆ ѡ҆сщ҃а́етъ
тебѐ зижди́телѧ дш҃а́мъ , и҆ па́стырѧ вели́ка . и҆ ꙗ҆́кᲂже петро́ви в̾вѣрѧ́етъ
тебѣ̀ свᲂѐ ста́до . ~Жеѕло́мъ вᲂз̾держа́нїѧ , страсте́й мо́ре раздѣли́въ
є҆сѝ бл҃же́нне , ꙗ҆́кᲂже мѡѷсе́й , и҆ на без̾стра́стїѧ го́рꙋ взы́де . и҆
прїе́мъ разꙋ́мныѧ скрижа́ли , цр҃кᲂвь наꙋчѝ , хрⷭ҇то́вꙋ зако́нꙋ дх҃о́внᲂмꙋ .
=сла́ва . С=мире́нъ ꙗ҆ви́сѧ , кро́тᲂкъ же и҆ ти́хъ пе́тре . ѿ ню́дꙋ же дх҃о́внаѧ
бл҃гᲂда́ть . дᲂво́льнѣ и҆злїѧ́вшисѧ в̾ тебѣ̀ , вели́ка пᲂказа́ тѧ , чꙋде́съ
лꙋча́ми зе́млю на́шꙋ ѡ҆сїѧва́юща . =и҆ ны́нѣ , боⷢ҇ . К=рѣ́пкїи держа́вныи ,
вᲂплᲂти́выисѧ ны́нѣ бг҃ъ , ꙗ҆ви́сѧ сꙋ́щимъ во тмѣ̀ сме́ртнѣй , свѣ́тъ ви́дите
вели́къ , хрⷭ҇та̀ в̾ пеще́рѣ хᲂтѧ́ща ѿ дв҃ы ражда́тисѧ стра́шнѡ . є҆ѧ́же вѣ́рнѡ
вᲂспᲂе́мъ .

=катава́сїѧ : П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=кᲂнда́къ , пред̾пра́зднествꙋ . гла́съ , г҃ . Д=в҃аѧ дне́сь превѣ́чнᲂе сло́во
въ верте́пѣ грѧде́тъ рᲂди́ти неи҆зрече́ннѡ . ликꙋ́й вселе́ннаѧ слы́шавши .
прᲂсла́ви со а҆́нг҃лы и҆ па́стырьми , хᲂтѧ́ща ꙗ҆ви́тисѧ ѻ҆трᲂча̀ мла́до
превѣ́чнаго бг҃а . =и҆́кᲂсъ . Ѽ= ᲂу҆жа́снагѡ вᲂи́стинꙋ , и҆ па́че сло́ва
чꙋдесѐ . є҆́же бы́ти даѧ̀ всѣ́мъ бл҃гᲂстїю , во́ чрево ст҃ы́ѧ дв҃ы вни́де , и҆
въ верте́пѣ рᲂди́тисѧ грѧде́тъ . и҆ въ ꙗ҆́слѣхъ пᲂлᲂжи́тисѧ . ѕвѣзда́ же сегѡ̀
прᲂпᲂвѣ́дꙋетъ свы́ше вᲂлхво́мъ , и҆дꙋ́щимъ на пᲂклᲂне́нїе є҆гѡ̀ с̾ да́ры .
и҆з̾ дале́ча привлача̀ со тща́нїемъ пᲂслѣ́дꙋющаѧ валаа́мᲂвꙋ прᲂрече́нїю .
ре́кшагѡ ѕвѣзда̀ хо́щетъ прᲂвᲂзвѣсти́ти , ѻ҆трᲂча̀ мла́до превѣ́чнаго бг҃а .

=сѣда́ленъ . гла́съ , д҃ . С=вѣти́льникъ прⷭ҇нᲂсїѧ́ненъ ꙗ҆ви́лсѧ є҆сѝ
ми́рᲂви , прᲂсщ҃а́ѧ мо́лнїѧми , бжⷭ҇твеными твᲂи́ми слᲂвесы̀ , вѣ́рнымъ
пᲂмышле́нїѧ , ст҃лю ѻ҆́ч҃е пе́тре . тѣ́мже всѝ сщ҃е́ннꙋю твᲂю̀ и҆ бжⷭ҇твенꙋю
па́мѧть , дне́сь ра́дᲂстнѡ сᲂверша́емъ . =двⷤа . сла́ва , и҆ ны́нѣ ,
пред̾пра́зднествꙋ . Д=в҃ы пред̾начни́те , дв҃ыѧ ра́дᲂсть . мт҃ри вᲂсхвали́те
прихᲂжде́нїе мт҃ре хрⷭ҇та̀ бг҃а на́шегѡ . вᲂлсвѝ со а҆́нг҃лы , с̾ на́ми
па́стырїе . грѧде́тъ бо во́ градъ виѳлїе́мскїи рᲂди́ти сн҃а превѣ́чнаго
бг҃а , спаса́ющаго ми́ръ ѿ тлѧ̀ .

=пѣ́снь , д҃ . і҆рмо́съ . С=ѣдѧ́и во сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ст҃а́ѧ мѷрѡпᲂло́жница
чⷭ҇тна́гѡ сщ҃е́нїѧ , в̾ виѳлїе́мѣ гра́дѣ , сѐ и҆злїѧ́ти прихо́дитъ ,
сщ҃е́нїе на́мъ всѣ́мъ даю́щаго , вᲂпїю́щимъ , сла́ва хрⷭ҇тѐ си́лѣ твᲂе́й .
~Бг҃ᲂгла́се и҆са́їе , чⷭ҇тна́ѧ твᲂѧ̀ прᲂпᲂвѣ́данїѧ бы́вшаѧ ви́дѧ вещьмѝ ,
ра́дꙋисѧ и҆ ликꙋ́й . дв҃аѧ бо без̾ сѣ́мене рᲂдѝ в̾ верте́пѣ пло́тїю
виѳлїе́мстѣмъ невмѣсти́маго . ~І҆с҃ъ пло́тїю ражда́етсѧ , и҆ в̾ лѣ́то
без̾лѣ́тныи , ви́димь є҆́сть млⷣнцъ . разрѣша́етъ лѣ́тнаѧ сᲂгрѣше́нїѧ , и҆
не и҆зрече́ннᲂю нището́ю ны́нѣ ѡ҆бᲂгаща́етсѧ ѡ҆бнища́вшагѡ тлетво́рными
престꙋпле́ньми .

=и҆́нъ , і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́инство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Бл҃гᲂда́тїю бж҃їею
нарече́сѧ вᲂи́стинꙋ пе́тре , во хрⷭ҇та̀ ѡ҆блече́сѧ житїѧ̀ ра́ди чистᲂты̀ . и҆
наꙋчи́лъ є҆сѝ сла́вити въ трⷪ҇цѣ є҆ди́наго бг҃а . ~И҆зба́ви свᲂѐ ста́до
ѿ грѣхо́вныѧ бꙋ́ри , прпⷣбне ст҃лю пе́тре , бѣ́дъ же и҆ скᲂрбе́й . привᲂдѧ́ ны
в̾ приста́нища ти́хаѧ , бжⷭ҇твеныѧ во́ли хрⷭ҇то́вы . ~Хрⷭ҇то́ви ꙗ҆ви́сѧ
ᲂу҆го́дникъ , ѻ҆́ч҃е пресщ҃е́нныи пе́тре . мᲂлѧ́сѧ непреста́й ко́ гдⷭ҇ꙋ ,
ѿ напа́стей и҆ бѣ́дъ и҆ скᲂрбе́й , и҆зба́вити ста́до свᲂѐ , и҆ ѿ нꙋ́жныхъ
и҆скꙋше́нїи . =боⷢ҇ . С=щ҃е́нно тѧ̀ сла́вѧтъ ст҃льстїи сᲂбо́ри , и҆ всѝ
прпⷣбнїи ли́цы . зижди́телѧ бо всѣ́хъ , сн҃а сло́во бж҃їе , ꙗ҆́кѡ млⷣнца
на рꙋкꙋ̀ свᲂе́ю пᲂнесла̀ є҆сѝ .

=и҆́нъ , і҆рмо́съ . Ж=е́ѕлъ и҆з̾ ко́рене . ~Зако́нᲂмъ ѿ сᲂсе́цъ мт҃рнихъ
пᲂд̾клᲂни́всѧ дх҃о́внымъ , зако́нъ плᲂтьски́хъ прев̾зы́де прпⷣбне . и҆́хже и҆
пре́жде вре́мене ᲂу҆мертви́лъ є҆сѝ , тѧ́жкихъ грѣхо́вныхъ . є҆го́же ра́ди да́нъ
є҆сѝ вѣ́рнымъ , чꙋдᲂтво́рецъ вели́къ , пе́тре бл҃же́нне . ~Сна̀ ѻ҆чи́ма
свᲂи́ма , и҆ дрема́нїѧ вѣ́кᲂма не́далъ є҆сѝ . до́ндеже ѡ҆брѣ́те мѣ́стѡ
дᲂсто́йнѡ всѣ́хъ сᲂдѣ́тельнᲂе ѻ҆́ч҃е , срⷣце свᲂѐ . є҆́же ѡ҆чи́стившеесѧ
дᲂсто́йнѣ пᲂказа̀ то̀ себѣ̀ жили́ще , сла́вы цр҃ь и҆ бг҃ъ вѣ́чныи . =сла́ва .
О=у҆мертвѝ мꙋдрᲂва́нїе премꙋ́дре , пло́ти мᲂеѧ̀ не и҆сцѣ́льнᲂе , и҆
къ бжⷭ҇твенымъ наста́ви мѧ , ꙗ҆́кѡ крѣ́пᲂкъ и҆ си́ленъ . и҆ зако́нᲂмъ
бл҃ги́мъ мѧ пᲂвинѝ бл҃же́нне , и҆ раба̀ пᲂкажи́ мѧ хрⷭ҇то́ва , пᲂрабᲂще́наго
страстьмѝ лю́тыми . =и҆ нн҃ѣ , боⷢ҇ . И҆=збавле́нїе пᲂсла̀ гдⷭ҇ь ны́нѣ ,
ꙗ҆́кᲂже пи́сано є҆́сть , лю́демъ и҆ племено́мъ и҆ ꙗ҆зы́кѡмъ дне́сь . лю́ди бо
себѣ̀ всѣ́хъ сᲂдѣва́етъ , є҆ди́нᲂмꙋ вѣ́рᲂю пᲂклᲂнѧ́ющихсѧ , вᲂплᲂще́нїю
сыно́вню , и҆ тебѐ бцⷣꙋ и҆спᲂвѣ́дающихъ .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . Н=ечести́вїи не ᲂу҆́зрѧтъ сла́вы твᲂеѧ̀ хрⷭ҇тѐ ,
но мы́ тѧ є҆динᲂро́дне ѻ҆́ч҃ее заре́нїе сла́вы бж҃їѧ . ѿ́ нᲂщи ᲂу҆́треннююще ,
вᲂспѣва́емъ тѧ милᲂсе́рде . =Ѿ= дв҃ы ражда́етсѧ бг҃ъ є҆м̾манꙋ́илъ , и҆
въ ꙗ҆́слѣхъ вᲂзле́гъ , на́ше вᲂз̾дви́женїе во́лею сᲂдѣ́лꙋетъ . сего́вѡ ржⷭ҇тво̀
бл҃гᲂче́стнѡ пред̾пра́зднꙋемъ . ~Сло́во сы́и пребез̾нача́льнᲂе ѻ҆ц҃ъ и҆
сра́сленᲂе , в̾ ꙗ҆́слѣхъ вᲂзле́гъ без̾слᲂве́сныхъ . разрѣши́лъ є҆сѝ
без̾слᲂве́сїѧ на́съ , пред̾пра́здньствꙋющихъ бл҃гᲂче́стнѡ твᲂѐ ржⷭ҇тво̀ .
~Бл҃же́нъ бы́сть ко́рень і҆єссе́ѡвъ , прᲂзѧбы́и чⷭ҇тꙋю , цвѣ́тъ бжⷭ҇твеныи
нᲂсѧ́щꙋ хрⷭ҇та̀ бг҃а . є҆го́же пред̾пра́зднꙋемъ ржⷭ҇тво̀ ра́дꙋющесѧ .

=и҆́нъ , і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те незахᲂдѧ́и ,
пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ
запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Ѻ҆́крестъ стᲂѧ́ще ра́ки твᲂеѧ̀ ,
ст҃лю прпⷣбне пе́тре . тебѐ и҆мѣ́емъ хᲂда́таѧ къ бг҃ꙋ , и҆ застꙋпле́нїе землѝ
рꙋ́сстѣй , и҆ ᲂу҆твержде́нїе неѡ҆бᲂри́мᲂе . ~Ми́лᲂстивъ бы́сть ᲂу҆бо́гимъ ,
ми́лᲂсть дш҃е́внꙋю и҆спрᲂсѝ прехва́льне . ми́лᲂстыню стѧжа́въ ѻ҆́ч҃е ст҃ы́и
пе́тре , свѣщꙋ̀ свѣ́тлꙋ ᲂу҆стро́илъ є҆сѝ . ~Жили́ще бы́сть ст҃а́гѡ дх҃а ,
вᲂи́стинꙋ бл҃же́нныи пе́тре . тᲂгѡ̀ ꙗ҆вле́нныхъ бжⷭ҇твеныхъ даро́въ до́брѣ
раз̾бᲂга́тилъ є҆сѝ . =боⷢ҇ . М=ѵ́рѡ тѧ̀ и҆менꙋ́емъ пречⷭ҇таѧ , ꙗ҆́кѡ ро́ждьши
бг҃а пло́тїю , и҆стᲂча́юща бл҃гᲂда́тнᲂе мѵ́рѡ . всѣ́мъ притека́ющимъ
пᲂд̾ кро́въ тво́й .

=и҆́нъ , і҆рмо́съ . Б=г҃ъ сы́и ми́ра . ~Ꙗ҆́кѡ вели́ко бᲂга́тство твᲂи́хъ
щедро́тъ , ꙗ҆ви́сѧ на землѝ на́шей , без̾чи́слено прᲂли́тїе ми́лᲂсти твᲂеѧ̀ ,
слꙋго̀ хрⷭ҇то́въ . ты́ бо прᲂсѧ́щимъ сꙋ́щаѧ пᲂдава́ѧ , и҆ тѣ́хъ насы́тити
тща́шесѧ , свᲂи́мъ пред̾лᲂже́нїемъ бл҃же́нне . ~Кро́тᲂкъ ꙗ҆ви́сѧ , и҆ смире́нъ
в̾кꙋ́пѣ . дѣ́лᲂмъ же и҆ мы́слїю . си́мъ всѣ́хъ к̾ себѣ̀ привле́клъ є҆сѝ .
любо́вїю и҆ до́брыми дѣ́лы всѣ́хъ ᲂу҆крᲂти́лъ є҆сѝ , и҆ срⷣца̀ и҆́хъ
вᲂзвесели́лъ є҆сѝ , ᲂу҆крѣплѧ́емыхъ твᲂи́ми чꙋдесы̀ . =сла́ва . В=ели́кїи
па́стырь всѣ́хъ хрⷭ҇то́съ , ѻ҆вца́мъ тѧ̀ бл҃же́нне пᲂказа̀ свᲂи́мъ па́стырѧ и҆
ᲂу҆чи́телѧ слᲂве́снымъ . є҆го́же ра́ди заблꙋжа́ема мѧ̀ , на гᲂра́хъ
пᲂги́бельныхъ . ꙗ҆́кѡ па́стырь чл҃кᲂлюби́въ , свᲂѐ ны́нѣ ѻ҆вча̀ в̾зыщѝ . =и҆
нн҃ѣ , боⷢ҇ . В=ели́кїи чл҃кѡмъ па́стырь и҆ ст҃ль , ѿ дв҃ы ꙗ҆́кѡ чл҃къ
прихо́дитъ . пꙋчи́нᲂю неи҆зрече́нныхъ щедро́тъ . виѳлїе́мѣ ᲂу҆гᲂто́висѧ .
па́стырїе вᲂспѣва́йте , ѻ҆́бщее вᲂзведе́нїе вᲂзвѣща́юще кᲂнце́мъ .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . П=рїидо́хъ во глꙋбины̀ мᲂрскі́ѧ , и҆ пᲂтᲂпи́ла мѧ
є҆́сть бꙋ́рѧ мно́гихъ ми прегрѣше́нїи . но ꙗ҆́кѡ бг҃ъ , и҆з̾ тлѝ вᲂз̾ведѝ
живо́тъ мо́й мнᲂгᲂмлⷭ҇тиве . ~Но́въ млⷣнцъ на землѝ на́мъ ро́ждьсѧ , пре́жде
вѣ́къ ѿ ѻ҆ц҃а неи҆зрече́ннѡ вᲂсїѧ́въ . дре́внѧгѡ всѣ́хъ свᲂбᲂдѝ
престꙋпле́нїѧ , ꙗ҆́кѡ милᲂсе́рдъ . ~Стра́ннаѧ и҆ пресла́внаѧ слы́шана бы́ша
в̾ виѳлїе́мѣ гра́дѣ , ро́ждьшꙋсѧ тебѣ̀ без̾нача́льнᲂе сло́во . па́стырїе бо
со а҆́нг҃лы , пѣ́снь ти ꙗ҆́кѡ влⷣцѣ принᲂша́хꙋ . ~Ѕвѣзда̀ пра́вдѣ вᲂз̾вѣща́етъ
вᲂлхвѡ́мъ , неи҆зрече́ннѡ сл҃нца ро́ждьшасѧ . є҆мꙋ́же чⷭ҇тно́е ны́нѣ
пред̾пра́зднꙋемъ , ра́дꙋющесѧ ржⷭ҇тво̀ .

=и҆́нъ , і҆рмо́съ . Ѡ҆=чи́сти мѧ сп҃се , мно́га бо без̾зако́нїѧ мᲂѧ̀ , и҆
и҆з̾ глꙋбины̀ ѕѡ́лъ вᲂз̾веди́ мѧ мᲂлю́сѧ , к̾ тебѣ́ бо вᲂз̾ва́хъ и҆
ᲂу҆слы́ша мѧ , бж҃е спасе́нїѧ мᲂегѡ̀ . ~Житїѐ сѝ цѣлᲂмꙋ́дренѡ ,
сщ҃енᲂѧвле́ннѣ сᲂверши́въ . пра́вдᲂю ᲂу҆краси́всѧ , и҆ мꙋ́жествᲂмъ смы́сла .
дᲂбрᲂдѣ́тели сᲂчета́въ себѣ̀ , пребл҃же́нне ст҃лю пе́тре . ~Хранѝ гра́дъ сво́й
ст҃лю пе́тре пребл҃же́нне , ѿ без̾бо́жныхъ и҆ чꙋжевѣ́рныхъ нахᲂжде́нїи , и҆
ᲂу҆со́бныѧ ра́ти . мᲂлѧ́сѧ непреста́й влⷣцѣ хрⷭ҇тꙋ̀ , ѡ҆ ста́дѣ свᲂе́мъ . ~Ты̀
ᲂу҆́бѡ и҆ по сме́рти ꙗ҆́кѡ жи́въ є҆сѝ , чꙋдᲂдѣ́еши . немᲂщны́мъ и҆ слѧки́мъ
дае́ши и҆сцѣле́нїе , бжⷭ҇твенᲂю бл҃гᲂда́тїю . рече́ бо гдⷭ҇ь , прᲂславлѧ́ющаго
мѧ̀ прᲂсла́влю . =боⷢ҇ . П=ревы́ш̾ши бы́сть нбⷭ҇ныхъ си́лъ , заче́нши сло́во
бж҃їе неи҆зрече́ннᲂе . и҆́же всѧ́ческаѧ сло́вᲂмъ с̾вершѝ . и҆ ѿ ѻ҆ц҃а пре́жде
вѣ́къ рᲂди́сѧ . тᲂгѡ̀ чи́стаѧ ро́ждьши неи҆зрече́ннѡ .

=и҆́нъ , і҆рмо́съ . О=у҆тро́ба і҆ѡ́нꙋ младе́нца . ~Ты̀ си́рымъ вᲂи́стинꙋ
бы́сть ѻ҆ц҃ъ , и҆ вдᲂви́цамъ застꙋ́пникъ сла́вне . печа́льнымъ же и҆
въ ско́рбѣхъ сла́дкᲂе ᲂу҆тѣше́нїе . вра́чь дш҃е́внымъ страсте́мъ в̾кꙋ́пѣ и҆
тѣле́снымъ . ѿ ню́дꙋ же всѝ в̾кꙋ́пѣ вѣща́юще , призыва́ютъ и҆́мѧ твᲂѐ .
~Мꙋ́жїе и҆ сщ҃е́нницы с̾ра́дꙋютсѧ на́мъ дне́сь , ѻ҆́бщемꙋ ѻ҆ц҃ꙋ пра́зднꙋюще .
сᲂгласꙋ́ютъ ᲂу҆́бѡ , и҆ вᲂспѣва́ютъ в̾кꙋ́пѣ ѻ҆́бщаѧ , и҆́стиннїи
без̾мо́лвницы , и҆ прᲂсті́и всѝ . ѻ҆́бщемꙋ тебѣ̀ вᲂспѣва́ютъ , пред̾ста́телю
в̾кꙋ́пѣ и҆ ᲂу҆чи́телю . =сла́ва . Ч=а́до пᲂро́чнᲂе а҆́зъ є҆ди́нъ бы́хъ ѻ҆́ч҃е ,
страстьмѝ скве́рными . вᲂи́стинꙋ недᲂсто́инъ . до́брагѡ ты̀ сла́вне и҆
кра́снагѡ пра́зднᲂванїѧ . но ты̀ ѡ҆чи́стивъ мᲂю̀ скве́рнꙋ , прпⷣбне дш҃е́внꙋю ,
пᲂкажи́ мѧ ве́чери твᲂе́й дᲂсто́йна . =и҆ нн҃ѣ , боⷢ҇ . Ч=ꙋ́до настᲂѧ́щее ,
чꙋ́до превᲂсхᲂдѧ́щее и҆ сло́ва и҆ ᲂу҆ма̀ всегѡ̀ вы́ш̾ше . и҆́бо дв҃аѧ , та̀
ны́нѣ и҆ мт҃и пᲂзнава́етсѧ , и҆ ро́ждьшеесѧ в̾кꙋ́пѣ , бг҃ъ и҆ чл҃къ . сегѡ̀
свѣ́тлᲂе рᲂжде́нїе пред̾пра́зднꙋюще вᲂспѣва́емъ ра́дᲂстнаѧ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , в҃ . В=збра́ннᲂмꙋ и҆ ди́внᲂмꙋ чꙋдᲂтво́рцꙋ на́шеѧ землѝ ,
дне́сь притеце́мъ любо́вїю , тебѣ̀ плетꙋ́ще пѣ́снь бг҃ᲂно́се . но ꙗ҆́кѡ и҆мы́и
дерзнᲂве́нїе ко́ гдⷭ҇ꙋ , мнᲂгᲂѡ҆бра́зныхъ на́съ и҆зба́ви ѡ҆б̾стᲂѧ́нїи , ꙗ҆́кѡ
да зᲂве́мъ ти , ра́дꙋисѧ ᲂу҆тверже́нїе гра́дꙋ на́шемꙋ . =и҆́кᲂсъ . Н=о́выи
чꙋдᲂтво́рецъ ꙗ҆ви́сѧ , и҆сцѣле́нїѧ пᲂдава́ѧ всѣ́мъ ѿ дш҃и прихᲂдѧ́щимъ . и҆
хрⷭ҇то́вы лю́ди бг҃ᲂно́се неви́димѡ пᲂсѣща́ѧ , зе́млю на́шꙋ прᲂсвѣща́ѧи . ꙗ҆́кѡ
да сᲂгла́снѡ зᲂве́мъ тѝ си́це , ра́дꙋисѧ страсте́й те́мныхъ прᲂгᲂни́телю ,
ра́дꙋисѧ свѣ́та без̾стра́стнагѡ до́ме . ра́дꙋисѧ бѣсо́вскїѧ разрꙋши́выи
ко́зни , ра́дꙋисѧ а҆́нг҃льскїѧ веселѧ̀ чи́ны . ра́дꙋисѧ высᲂто̀ бг҃ᲂвидѣ́нїѧ
чⷭ҇таѧ , ра́дꙋисѧ глꙋбино̀ смире́нїѧ , бᲂлѣ́зни ѡ҆мыва́ѧ . ра́дꙋисѧ ꙗ҆́кѡ
бы́сть зри́тель неви́димымъ , ра́дꙋисѧ ꙗ҆́кѡ ᲂу҆́зрилъ є҆сѝ ли́ки ст҃ль .
ра́дꙋисѧ землѝ рꙋ́сстѣй ѻ҆ц҃ъ и҆ ᲂу҆чи́тель , ра́дꙋисѧ ст҃лемъ и҆зрѧ́днаѧ
пᲂхвало̀ . ра́дꙋисѧ є҆го́же ра́ди ꙗ҆ви́шасѧ чꙋдеса̀ . ра́дꙋисѧ є҆го́же ра́ди
бг҃ъ сла́вимъ є҆́сть . ра́дꙋисѧ гра́дꙋ на́шемꙋ ᲂу҆тверже́нїе .

=пѣ́снь , з҃ . і҆рмо́съ . Ю҆́=нᲂшы трѝ в̾ вавѷлѡ́нѣ , велѣ́нїе мꙋчи́телево
на бꙋ́йство прелᲂжи́ша . и҆ пᲂсредѝ ѻ҆гнѧ̀ в̾ве́ржени , прᲂхлажда́еми
вᲂпїѧ́хꙋ , блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . ~Ка́кѡ тѧ̀ верте́пъ
в̾мѣсти́тъ , грѧдꙋ́ща на́съ ра́ди рᲂди́тисѧ , нев̾мѣсти́маго . ка́кѡ тѧ̀
вᲂздᲂи́тъ дв҃аѧ , пита́телѧ всѣ́хъ . бл҃гᲂꙋтро́бне і҆с҃е сꙋ́ща . ~Глаго́лѡмъ
пᲂслѣ́дꙋюще вᲂлхва̀ валаа́ма вᲂлсвѝ , тща́тсѧ хрⷭ҇тꙋ̀ пᲂклᲂни́тисѧ с̾ да́ры .
разꙋмѣ́юще сегѡ̀ всѧ́кимъ дыха́нїемъ црⷭ҇твꙋюща . ~Непло́дствꙋющее чл҃ческᲂе
є҆стество̀ всѧ́кїѧ дᲂбрᲂдѣ́тели , ра́дꙋисѧ и҆ ликꙋ́й . грѧде́тъ бо хрⷭ҇то́съ
ѿ дв҃цы пло́тїю рᲂди́тисѧ . ꙗ҆́кѡ да ꙗ҆ви́тъ тѧ̀ до́брымъ бл҃гᲂча́дно .

=и҆́нъ , і҆рмо́съ . И҆́=же ѿ і҆ꙋде́и , дᲂше́дше ѻ҆́трᲂцы в̾ вавѷлѡ́нъ
дре́вле , вѣ́рᲂю ᲂу҆тверже́нїи , пла́мень пе́щныи пᲂпра́вше гл҃юще , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~Ѿве́рзи ми две́ри пᲂкаѧ́нїѧ , пребл҃же́нныи
ст҃лю пе́тре . да ѡ҆мы́ю скве́рнꙋ ѿ ѡ҆каѧ́нныѧ мѝ дш҃и и҆ тѣ́ла мᲂегѡ̀ , всѧ̀
чꙋ́вствїѧ принᲂшꙋ́ ти и҆ со́вѣсть . зᲂвѧ̀ , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . ~И҆́мамы тѧ̀ застꙋ́пника те́пла , твᲂѝ рабѝ . и҆ стѣ́нꙋ неѡ҆бᲂри́мꙋ
гра́дꙋ твᲂемꙋ̀ мᲂсквѣ̀ , и҆ ᲂу҆тверже́нїе . и҆ не ᲂу҆бᲂи́мсѧ сꙋпᲂста́тныхъ
вра́гъ , но пᲂбѣжда́емъ си́лᲂю хрⷭ҇то́вᲂю , пᲂю́ще , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . ~Оу҆ста́вы ѻ҆те́ческїѧ ᲂу҆тверди́лъ є҆сѝ мꙋ́дре .
цр҃кᲂвь прест҃ы́ѧ бж҃їѧ мт҃ре , сщ҃е́нства лѣ́пᲂтами преꙋкра́шено сᲂхрани́лъ
є҆сѝ . и҆ ᲂу҆че́нїи свᲂи́ми наказа́лъ є҆сѝ пѣ́ти , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . =боⷢ҇ . С=пасе́ннᲂе приста́нище , бцⷣе дв҃о тѧ̀ и҆мꙋ́ще
ны́нѣ , жите́йскихъ бѣ́дъ и҆ бꙋ́ри и҆з̾бѣ́гаемъ . к̾ приста́нищꙋ ти́шины твᲂеѧ̀
прибѣга́юще , сн҃ꙋ твᲂемꙋ̀ зᲂве́мъ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .

=и҆́нъ , і҆рмо́съ . Ѻ҆́=трᲂцы во бл҃зѣ́й вѣ́рѣ . ~Землѧ̀ на́ша сᲂгла́снѡ , и҆
стра́ны ѻ҆́ч҃е , чꙋдеса̀ твᲂѧ̀ вᲂзвѣща́ютъ ᲂу҆́бѡ и҆ вᲂспѣва́ютъ всю́дꙋ .
ᲂу҆ча́щесѧ пѣ́ти ра́дᲂстнѡ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Жени́хъ
кра́сныи , па́че всѣ́хъ сыно́въ чл҃ческихъ , ꙗ҆́кᲂже пи́сано є҆́сть невѣ́стѣ
бл҃же́нне свᲂе́й цр҃кви , краснѣ́йша тѧ̀ пᲂказа̀ жениха̀ . тᲂгѡ̀ нᲂсѧ́ща
ѻ҆́бразы пᲂдо́бїѧ . =сла́ва . О=у҆краси́въ свᲂѐ житїѐ , млⷭ҇тынею и҆
кро́тᲂстїю , и҆ любо́вїю свѣ́тлᲂю . пᲂдо́бникъ пᲂказа́сѧ и҆зрѧ́дныи , па́стырѧ
до́брагѡ . и҆з̾бра́въ тᲂгѡ̀ дᲂбрᲂдѣ́тели до́брѣ . =и҆ ны́нѣ , боⷢ҇ . П=рихо́дитъ
влⷣка в̾ верте́пѣ рᲂди́тисѧ ꙗ҆́кѡ чл҃къ , пред̾ ᲂу҆срѧ́щемъ вѣ́рнїи дв҃ꙋ
чⷭ҇тꙋю . пред̾лага́юще , и҆ вᲂспѣва́юще є҆́й , ра́дᲂстнѡ , ра́дꙋисѧ ми́рᲂви
ра́дᲂсте , ра́дꙋисѧ дв҃о мт҃и хрⷭ҇то́ва .

=катава́сїѧ : Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
бл҃гᲂслᲂви́те гдⷭ҇нѧ гдⷭ҇а . ~Мно́гими мѧ̀ хрⷭ҇тѐ престꙋпле́нїи
раз̾бо́йническꙋ пᲂтре́бᲂвавша пеще́рꙋ , за милᲂсе́рдїе неи҆зрече́нно спаса́ѧ ,
рᲂди́тисѧ въ верте́пѣ ѿ дв҃ы чⷭ҇тыѧ и҆з̾во́лилъ є҆сѝ . ~Написа́ ми сᲂверше́нᲂе
ѡ҆ставле́нїе , написа́сѧ кесаре́вымъ пᲂвелѣ́нїемъ твᲂре́цъ тва́ри с̾ рабы̀ .
пᲂю̀ твᲂегѡ̀ милᲂсе́рдїѧ неи҆зрече́ннꙋю влⷣко пꙋчи́нꙋ . ~Свѣ́тлаѧ влⷣчнѧ
пᲂла́то , ка́кѡ вни́деши в̾ ма́лыи верте́пъ , цр҃ѧ гдⷭ҇а на́съ ра́ди вᲂпло́щшасѧ
рᲂди́ти , прест҃а́ѧ дв҃о бг҃ᲂневѣ́сто .

=и҆́нъ , і҆рмо́съ . П=рᲂѧвле́ннагѡ на гᲂрѣ̀ ст҃ѣ́й , и҆ в̾ кꙋпинѣ̀
ѻ҆́гненнѣй , дв҃ческꙋю мѡѷсе́ѡви та́йнꙋ ꙗ҆́вльшагѡ , гдⷭ҇а по́йте и҆
превᲂзнᲂси́те є҆гѡ̀ во́ вѣки . ~Пᲂбѣжде́нъ бы́хъ враго́мъ , прегрѣше́нїи
мно́гихъ мо́лвъ жите́йскихъ , вѣ́рᲂю прихᲂждꙋ̀ , и҆ ꙗ҆́кѡ манасі́ѧ вᲂпїю́ ти
хрⷭ҇тѐ , ст҃аѧ мᲂле́нїемъ . гдⷭ҇а по́йте , и҆ превᲂзнᲂси́те є҆гѡ̀ во́ вѣки .
~Мл҃твы пребл҃же́нне , и҆ мᲂле́нїѧ твᲂрѧ́ ты прилѣ́жнѡ к̾ бг҃ꙋ , при́снѡ
за рабы̀ свᲂѧ̀ . тѣ́мъ в̾ печа́ли застꙋ́пника , и҆ пᲂбо́рника тѧ̀ и҆́мамы ,
ѿ бѣ́дъ спаса́емсѧ . пᲂю́ще , гдⷭ҇а по́йте , и҆ превᲂз̾нᲂси́те є҆гѡ̀ во́ вѣки .
~Вᲂѡ҆рꙋжа́ютсѧ на́ люди твᲂѧ̀ смире́ныѧ , ст҃лю пречестны́и пе́тре , сы́нᲂве
а҆га́рини . но сᲂкрꙋшѝ и҆́хъ неви́димᲂю си́лᲂю . мᲂле́нїемъ сѝ ѻ҆́ч҃е
пе́тре , ко влⷣцѣ за при́сныѧ рабы̀ свᲂѧ̀ . гдⷭ҇а по́йте , и҆ превᲂзнᲂси́те
є҆гѡ̀ во́ вѣки . =боⷢ҇ . В=лⷣчце дв҃о пречⷭ҇таѧ и҆ пресла́внаѧ , со ст҃лемъ
петро́мъ свᲂемꙋ̀ сн҃ꙋ и҆ цр҃е́ви мᲂли́сѧ прилѣ́жнѡ , ѿ всѧ́кїѧ нꙋ́жды и҆ бѣ́дъ
и҆зба́вити гра́дъ сво́й при́сныи мᲂсквꙋ̀ . тебѐ вѣ́рᲂю блажа́ща гжⷭ҇е , и҆
пᲂю́ща и҆ превᲂзнᲂсѧ́ща во всѧ̀ вѣ́ки .

=и҆́нъ , і҆рмо́съ . Ч=ꙋ́до преве́лїе . ~Ѡ҆кᲂрмѝ мл҃твᲂю твᲂе́ю , цр҃кᲂвь
сїю̀ мнᲂгᲂчелᲂвѣ́чнꙋю твᲂю̀ . и҆ бꙋ́рѧ вѣ́тръ сᲂпрᲂти́вныхъ , чꙋ́вственыхъ и҆
мы́сленыхъ , ᲂу҆ста́ви твᲂи́ми мᲂли́твами . и҆ запретѝ , и҆ и҆зба́ви всѧ́кихъ
и҆скꙋше́нїи и҆ смꙋще́нїи . и҆ да́же до кᲂнца̀ неврежде́нꙋ сᲂблюда́й .
~Падо́ша вᲂста́ющїи на ны̀ ѻ҆́ч҃е , твᲂи́ми мᲂли́твами пᲂбѣжда́еми а҆га́рини
в̾нꙋ́цы , хᲂтѧ́щїи дᲂстᲂѧ́нїе твᲂѐ ѡ҆ѕло́бити , и҆ пᲂсмѣ́хъ ᲂу҆́бѡ бы́ша и҆
пᲂрꙋга́нїе , паде́нїѧ свᲂегѡ̀ пла́чꙋще . мы́ же вᲂспѣва́емъ ра́дᲂстнѡ твᲂю̀
сщ҃е́ннꙋю па́мѧть . =блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а .
Н=еи҆зрече́ннᲂе твᲂѐ чадᲂлю́бїе ѻ҆́ч҃е , превᲂсхᲂдѧ́щее ѻ҆те́ческꙋю любо́вь .
всегда̀ ᲂу҆́бѡ прилѣжи́ши , неви́димо на́съ пᲂсѣща́ѧ бо́дреными свᲂи́ми
мл҃твами . спасе́нїе на́мъ всегда̀ сᲂдѣва́ѧ , и҆ пᲂдава́ѧ на́мъ с̾ ти́хᲂстїю
пе́тре ра́дᲂстнаѧ . =и҆ нн҃ѣ , боⷢ҇ . В=сего́ мѧ ѿпа́дша бцⷣе дв҃о , и҆
сᲂкрꙋши́вша є҆́же по ѻ҆́бразꙋ чⷭ҇таѧ . бг҃ъ же свᲂегѡ̀ сᲂзда́нїѧ непрезрѣ̀ , но
тᲂбо́ю всего́ мѧ ѡ҆бнᲂвѝ . є҆го́же ра́ди тебѐ винꙋ̀ спасе́нїѧ на́шегѡ всѧ̀
тва́рь вᲂспѣва́етъ , зᲂвꙋ́щи , бл҃гᲂслᲂве́на ты̀ въ жена́хъ пренепᲂро́чнаѧ
влⷣчце .

=катава́сїѧ : Х=ва́лимъ бл҃гᲂслᲂви́мъ кланѧ́емсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки
=[пᲂкло́н̾] . =

=пѣ́снь , ѳ҃ . і҆рмо́съ . Є҆=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~Ликꙋ́емъ всѝ
вѣ́рнїи , и҆ и҆гра́емъ , и҆ сᲂгла́снѡ вᲂскли́кнемъ , грѧде́тъ всѣ́хъ
спасе́нїе . приближа́етсѧ рᲂди́тисѧ гдⷭ҇ь , спастѝ , є҆гѡ̀ ржⷭ҇тво̀
бг҃ᲂмꙋ́дрено пра́зднꙋющихъ . ~Ѱалты́рь ст҃ы́и дв҃де вᲂспрїимѝ и҆ гꙋ́сли , и҆
вᲂспо́й . до́ме є҆вфра́фᲂвъ весели́сѧ . ѻ҆ц҃ъ бо и҆́з̾ чрева є҆го́же рᲂдѝ ,
в̾ тебѣ̀ свѣ́тлѡ ражда́етсѧ , ѿ дв҃ы вᲂплᲂща́емь . ~Ꙗ҆́кѡ тꙋ́ча , ꙗ҆́кѡ
вели́кїи до́ждь , во ᲂу҆тро́бꙋ твᲂю̀ влⷣка сни́де . и҆ мра́чнаѧ без̾бо́жїѧ ,
землѝ ѡ҆лѧденѣ́вшее напᲂѝ . и҆ пре́лести мо́рѧ и҆з̾сꙋшѝ , бг҃ᲂрᲂди́тельнице
мт҃и дв҃о .

=и҆́нъ , і҆рмо́съ . О=у҆диви́сѧ ᲂу҆́бѡ ѡ҆ се́мъ не́бо , и҆ землѝ ᲂу҆жасо́шасѧ
кᲂнцы̀ , ꙗ҆́кѡ бг҃ъ ꙗ҆ви́сѧ чл҃кѡмъ пло́тїю , чре́во же твᲂѐ бы́сть
прᲂстра́ннѣе нб҃съ , тѣ́мъ тѧ̀ бцⷣе , а҆́нг҃лъ и҆ чл҃къ чинᲂнача́лїѧ
велича́емъ . ~Вельмѝ ра́дꙋетсѧ ѡ҆ тебѣ̀ пречⷭ҇тны́и ѻ҆́ч҃е ст҃лю пе́тре ,
при́сныи гра́дъ тво́й мᲂсква̀ , пᲂмо́щника тѧ̀ и҆ застꙋ́пника и҆мѣ́ѧ . и҆ ны́нѣ
влⷣко не ѿхᲂдѝ ѿ на́съ , мл҃твꙋ твᲂрѧ̀ за ны̀ к̾ бг҃ꙋ , ꙗ҆́кѡ да и҆зба́витъ
на́съ ѿ без̾бо́жныхъ вра́гъ . тебе́ бо велича́емъ . ~Ꙗ҆́кѡ блꙋдни́ца и҆
разбо́йникъ и҆ мыта́рь , вᲂпїю́ ти ѿ́ срⷣца , сᲂгрѣши́хъ прᲂсти́ мѧ влⷣко ,
мно́гихъ мѝ сᲂгрѣше́нїи . и҆ и҆зба́витисѧ ѿ всѧ́кагѡ гнѣ́ва , твᲂегѡ̀ ст҃лѧ
петра̀ мᲂле́нїемъ . ꙗ҆́кѡ да непреста́ннѡ тѧ̀ велича́ю . ~Прїиди́те и҆
сᲂбери́тесѧ всѝ мᲂско́встїи наро́ди къ бл҃же́ннᲂмꙋ гро́бꙋ , при́снагѡ ст҃лѧ
петра̀ . и҆ со слеза́ми вᲂзᲂпі́ите къ бг҃ꙋ , и҆зба́ви гдⷭ҇и лю́ди свᲂѧ̀ ,
неда́ждь дᲂстᲂѧ́нїѧ свᲂегѡ̀ ро́дꙋ и҆зма́ильтескᲂмꙋ . ꙗ҆́кѡ да велича́емъ
ми́лᲂсть твᲂю̀ во́ вѣки . =боⷢ҇ . М=р҃і́е пречⷭ҇таѧ влⷣчце , ѡ҆скверне́нᲂе срⷣце
мᲂѐ съ дꙋше́ю , мᲂльба́ми свᲂи́ми прᲂсвѣтѝ . и҆ жи́зни вѣ́чнѣй спᲂдо́би мѧ̀
гжⷭ҇е . не пᲂмина́й мᲂи́хъ бесчи́сленыхъ ѕѡ́лъ , сн҃а свᲂегѡ̀ и҆ бг҃а мᲂлѧ́щи
за мѧ̀ ѡ҆каѧ́ннаго . и҆ пѣвцы̀ свᲂѧ̀ сᲂхранѝ пречⷭ҇та́ѧ .

=и҆́нъ , і҆рмо́съ . Т=а́инство стра́нно . ~Сла́вꙋ твᲂю̀ вᲂспѣ́ти
по дᲂсто́инствꙋ невᲂзмо́жнѡ , чꙋдеса́ бо твᲂѧ̀ мно́га , и҆ и҆сцѣле́нїѧ
бесчи́слена . незави́стнѡ бо пᲂдае́ши , съ те́плᲂю вѣ́рᲂю прихᲂдѧ́щимъ к̾ тебѣ̀
пе́тре ст҃лю . пᲂхвало̀ землѝ на́шей . ~Пᲂста́ви тебѐ цр҃кви свᲂе́й
ѡ҆снᲂва́нїе хрⷭ҇то́съ , и҆ стᲂлпа̀ крѣ́пка , и҆ непᲂдви́жима во́ вѣки .
сᲂблюда́юща и҆ назира́юща , гра́дъ сво́й непᲂдви́жимъ , во́ вѣки вѣ́ка
ненавѣ́тꙋемь . =сла́ва . С=т҃ли ᲂу҆́бѡ , и҆ всѝ лю́дїе , мꙋ́жїе , и҆ жены̀ ,
и҆ ѻ҆трᲂкᲂви́цы , ста́рцы со младе́нцы , и҆ всѧ́къ во́зрастъ , и҆ всѧ́ко
дᲂстᲂѧ́нїе , ст҃лю на́шемꙋ свѣ́тлѡ пра́зднꙋемъ . =и҆ нн҃ѣ , боⷢ҇ . П=ритеце́мъ
чꙋ́до превели́кᲂе ви́дѣти , дв҃аѧ бо прихо́дитъ млⷣнца нᲂсѧ́щи во ᲂу҆тро́бѣ .
младе́нцевъ ѡ҆живлѧ́ющаго . па́стыри со а҆́нг҃лы ѻ҆́бщꙋю пѣ́снь вᲂспѣва́ютъ ,
в̾ пеще́рѣ спасе́нїе вᲂз̾вѣща́юще .

=катава́сїѧ : Т=а́инство стра́нно ви́жꙋ , и҆ пресла́ вно . не́бо сꙋ́щꙋ
пеще́рꙋ , прⷭ҇то́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ ни́хже
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть . =

=свѣти́ленъ , пред̾пра́зднествꙋ . П=ред̾пра́здне ственыѧ вѣ́рнїи ржⷭ҇твꙋ̀
пѣ́сни прїиди́те принесе́мъ всѝ . грѧде́тъ ᲂу҆́же хрⷭ҇то́съ в̾ виѳлїе́мъ
рᲂди́тисѧ , спастѝ вселе́ннꙋю , ꙗ҆́кѡ є҆ди́нъ чл҃кᲂлю́бецъ . =сла́ва , ст҃лю .
Д=х҃ъ ст҃ы́и ст҃лѧ тѧ̀ пᲂма́за пе́тре пребл҃же́нне , хрⷭ҇то́во ста́до па́ствити
на па́житѣхъ спасе́ныхъ . є҆го́же ра́ди и҆ тща́шесѧ наставлѧ́ти лю́ди . и҆ нн҃ѣ
сꙋгꙋ́быхъ вѣне́цъ ѿ вѣнцеда́вца прїе́мъ . =и҆ ны́нѣ . Г=ᲂто́висѧ виѳлїе́мѣ ,
ᲂу҆красѝ двᲂры̀ свᲂѧ̀ . в̾ тебѣ́ бо грѧде́тъ дв҃аѧ , до́ждь нᲂсѧ́щи хрⷭ҇та̀ ,
ѻ҆ц҃ꙋ сᲂбез̾нача́льнаго . прїи́де бо да спасе́тъ ро́дъ челᲂвѣ́ческїи .

Н=а хвали́тѣхъ , стихѣ́ры , на и҃ . стихѣ́ры , пред̾ пра́зднествꙋ . гла́съ ,
ѕ҃ . поⷣ . а҆́=нг҃льскїѧ пред̾и҆ди́те си́лы . ~Сᲂдѣ́тель ны́нѣ грѧде́тъ ,
премꙋ́дрᲂсть прᲂро́чески кꙋ́плетсѧ ѻ҆́блаки . бл҃гᲂда́ть прᲂцвѣта́етъ , и҆́стина
вᲂсїѧ̀ . преста́ютъ гада́нїѧ сѣ́ней , є҆де́мᲂва ѿверза́ютсѧ врата̀ . а҆да́ме
ликᲂствꙋ́й , сᲂзда́тель на́шъ бг҃ъ во́лею сᲂзда́сѧ . ~Рече́нїѧ и҆спᲂлнѧ́ѧ
прᲂро́ческаѧ и҆ видѣ́нїѧ , ражда́етсѧ пло́тїю , и҆ ѡ҆дебелѣва́етъ сло́во . и҆
в̾ ꙗ҆́слѣхъ без̾слᲂве́сныхъ хᲂтѧ́и вᲂзлега́етъ . сѐ кᲂне́чнᲂе прише́ствїе ,
сѐ стра́ннᲂе смᲂтре́нїе . є҆го́же ра́ди пᲂе́мъ , цр҃ь і҆и҃левъ хрⷭ҇то́съ
прихо́дитъ . ~Сѐ чⷭ҇таѧ , па́че ᲂу҆ма̀ и҆ сло́ва ражда́етъ сн҃а бж҃їѧ .
є҆го́же прᲂро́цы прᲂпᲂвѣ́даша дре́вле , прᲂви́дѧще дх҃ᲂмъ ст҃ы́мъ . нескве́рнꙋ
тѧ̀ сᲂхранѧ́юща , и҆ разрѣша́ющаго а҆да́ма ѿ грѣха̀ . лю́дїе рце́мъ , цр҃ь
на́шъ хрⷭ҇то́съ прихо́дитъ . ~Нѣ́дръ ѻ҆те́ческихъ не ѿстꙋ́пль , чл҃къ ꙗ҆ви́сѧ ,
дв҃ческими держи́мь рꙋка́ма . вᲂлсвѝ ѿ перси́ды ѕвѣздо́ю при́звалъ є҆сѝ , цр҃ю
тебѣ̀ и҆ бг҃ꙋ пᲂкланѧ́ющїѧсѧ . ꙗ҆́кѡ пᲂгꙋблѧ́еши кнѧ́зи ꙗ҆зы́ческїѧ , и҆
ᲂу҆паса́еши лю́ди приснᲂсꙋ́щныѧ . ~Глаго́ли ми чи́стаѧ , ка́кѡ без̾сѣ́мене
зачина́еши ; скажи́ ми пречⷭ҇таѧ , ка́кѡ в̾мѣсти́ла є҆сѝ зижди́телѧ ,
в̾мѣсти́лище живᲂно́снᲂе ; дв҃о ви́димо видѣ́нїе , слы́шанїе но́во , и҆ чꙋ́до
стра́шнᲂе . на ра́дᲂсть ржⷭ҇твꙋ̀ твᲂемꙋ̀ гᲂто́витсѧ всѧ́ко дыха́нїе ,
с̾ весе́лїемъ дв҃це вᲂспѣва́ти тѧ̀ .

=дрꙋгі́и , стихѣ́ры , ст҃лю петрꙋ̀ . гла́съ , и҃ . поⷣ . ѽ =пресла́внᲂе
чꙋ́до . ~Прпⷣбне ѻ҆́ч҃е пе́тре ,꙳ ты̀ є҆щѐ во ᲂу҆тро́бѣ мт҃рьнѣ ,꙳ ст҃льства
прᲂзва́нїе прїѧ́тъ ,꙳ нарече́нᲂе ѿ́ бг҃а .꙳ ты̀ и҆́з̾млада хрⷭ҇та̀ вᲂзлюби́лъ
є҆сѝ .꙳ прїе́мъ ѿ негѡ̀ па́ствꙋ слᲂве́сныхъ ѻ҆ве́цъ ,꙳ до́брѣ пасѧ́ше цр҃кᲂвь
бж҃їю .꙳ тѣ́мъ твᲂѐ пра́зднꙋемъ ᲂу҆спе́нїе ,꙳ ра́дꙋющесѧ хрⷭ҇та̀ велича́емъ .

=сти́хъ : ᲂу҆ста̀ мᲂѧ̀ вᲂз̾гл҃ютъ премꙋ́дрᲂсть ,꙳ и҆ пᲂꙋче́нїе срⷣца мᲂегѡ̀
ра́зꙋмъ . П=рпⷣбне ст҃лю пе́тре ,꙳ и҆спрᲂсѝ ꙗ҆́же к̾ бг҃ꙋ мᲂли́твами сѝ ,꙳
цр҃кви ᲂу҆тверже́нїе .꙳ ст҃лѧ пᲂкры́й мᲂли́твᲂю свᲂе́ю ,꙳ и҆ странѣ̀ на́шей
пᲂбѣ́дꙋ да́рꙋй на врагѝ , и҆ ѡ҆дᲂлѣ́нїе ,꙳ непᲂдви́жимꙋ и҆ неѡ҆бᲂри́мꙋ гра́дꙋ
твᲂемꙋ̀ .꙳ и҆ вѣ́рнымъ лю́демъ грѣхо́мъ ѡ҆ставле́нїе ,꙳ всѣ́мъ притека́ющимъ
к̾ ра́цѣ мᲂще́й твᲂи́хъ ,꙳ за ны̀ ст҃лю мᲂли́сѧ .

=сти́хъ : сщ҃е́нницы твᲂѝ ѡ҆блекꙋ́тсѧ в̾ пра́вдꙋ ,꙳ и҆ прпⷣбнїи твᲂѝ
вᲂзра́дꙋютсѧ . П=рпⷣбне ѻ҆́ч҃е бг҃ᲂмꙋ́дре ,꙳ ты̀ вᲂи́стинꙋ ꙗ҆ви́сѧ ,꙳
ѡ҆мраче́наѧ срⷣца̀ наставлѧ́ѧ на пꙋ́ть и҆́стинныи .꙳ ты̀ бы́сть ᲂу҆бо́гимъ ,꙳ и҆
вдᲂви́цамъ застꙋ́пникъ .꙳ вельмо́жамъ тве́рдᲂе наказа́нїе .꙳ и҆ всѣ́мъ
вѣ́рнымъ ,꙳ притека́ющимъ ко пречⷭ҇тѣй бж҃їи мт҃ри ,꙳ и҆спрᲂсѝ ст҃е грѣхо́мъ
ѡ҆ставле́нїе .

=сла́ва . гла́съ , ѕ҃ . В=сѧ́къ гра́дъ и҆ страна̀ , сла́внᲂмꙋ гра́дꙋ на́шемꙋ
с̾ра́дꙋйтесѧ , пра́зднꙋюще дне́сь . и҆́бо ди́вныи вра́чь и҆ спаси́тель на́шъ
вели́кїи пе́тръ , нбⷭ҇нагѡ врачев̾ства̀ лѣчьбы̀ пред̾лага́етъ ,
к̾ непреста́ннымъ лѣчьба́мъ всѣ́хъ ти́хо сᲂзва̀ . не хитрᲂстьмѝ чл҃ческими ,
ни ѡ҆бѧза́нїемъ , но дѣ́йствᲂмъ ст҃а́гѡ дх҃а , дш҃е́внᲂе и҆ тѣле́снᲂе
и҆сцѣле́нїе па́че є҆стества̀ пᲂдава́ѧ . є҆го́же и҆ прїе́млюще дᲂво́льнѣ ,
ро́дъ всѣ́хъ и҆ во́зрастъ ве́сь сла́вимъ хрⷭ҇та̀ бг҃а . пᲂдаю́щаго є҆гѡ̀ ра́ди
тᲂгѡ̀ вᲂспѣва́ющимъ ве́лїю млⷭ҇ть . =и҆ ны́нѣ . гла́съ , то́йже . В=ᲂлхва̀
валаа́ма прᲂрече́нїѧ сᲂверша́ютсѧ , пе́рсскими бо чꙋдесы̀ ѡ҆блїѧ́ни бы́вше
ѕвѣзды̀ неѡ҆бы́чныѧ , и҆ сїѧ́нїемъ незахᲂди́магѡ сл҃нца хрⷭ҇та̀ ѡ҆сїѧ́ни
бы́вше , в̾ виѳлїе́мѣ вᲂплᲂща́ема бг҃а цр҃ѧ , и҆ во́льнагѡ мертвеца̀ , да́ры
назна́менꙋютъ .

С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . =ѿ= кано́на , пред̾пра́зднествꙋ ,
пѣ́снь , г҃ . =и҆= ст҃лю , пѣ́снь , ѕ҃ .

П=о вхо́дѣ , а҆́ще ли хра́мъ хрⷭ҇то́въ , и҆лѝ бцⷣы : т=рᲂпа́рь ,
пред̾пра́зднествꙋ , и҆ ст҃лю . сла́ва , кᲂнда́къ , ст҃лю . и҆ ны́нѣ ,
пред̾пра́зднествꙋ .

П=о вхо́дѣ , а҆́ще хра́мъ ст҃ы́мъ : т=рᲂпа́рь , пред̾пра́зднествꙋ , и҆
хра́мꙋ , и҆ ст҃лю . ~кᲂнда́къ , хра́мꙋ . сла́ва , ст҃лю . и҆ ны́нѣ ,
пред̾пра́зднествꙋ .

=прᲂки́менъ , ѱл҃о́мъ дв҃дᲂвъ . ч=естна̀ пре́д̾ гдⷭ҇емъ , сме́рть прпⷣбныхъ
є҆гѡ̀ . =сти́хъ . ч=то̀ вᲂз̾да́мъ гдⷭ҇ви ѡ҆ всѣ́хъ , и҆́хже вᲂз̾да́стъ мѝ .
=а҆пⷭ҇лъ , к=ъ є҆вре́ѡмъ . заⷱ҇ , ти҃і . =а҆ллилꙋ́їѧ . ᲂу҆=ста̀ пра́веднагѡ
пᲂꙋча́тсѧ премꙋ́дрᲂсти , и҆ ꙗ҆зы́къ є҆гѡ̀ вᲂз̾гл҃етъ сꙋ́дъ . =є҆ѵⷢ҇а́лїе ,
ѿ =лꙋкѝ . заⷱ҇ , к҃д . =прича́стенъ . в=ъ па́мѧть вѣ́чнꙋю бꙋ́детъ пра́ведникъ .

П=ᲂдᲂба́етъ же вѣ́дати и҆ сѐ . а҆́ще слꙋчи́тсѧ петра̀ митрᲂпᲂли́та в̾ нлⷣю
пред̾ ржⷭ҇тво́мъ хрⷭ҇то́вымъ ст҃ы́хъ ѻ҆ц҃ъ . Н=а ма́лѣй вече́рни , на гдⷭ҇и
вᲂзва́хъ , стⷯры , вᲂскрⷭ҇ны , на д҃ . сла́ва , петрꙋ̀ . гла́съ , ѕ҃ .
~бжⷭ҇твенаѧ бл҃гᲂда́ть . пи́санъ на ма́лѣй вече́рни . и҆ нн҃ѣ ,
пред̾пра́зднествꙋ . гла́съ , то́йже . ~по́йте гдⷭ҇ви . =на стихо́внѣ ,
с=тⷯра , вᲂскрⷭ҇на є҆ди́на . и҆ петрꙋ̀ стихо́вна ма́лыѧ вече́рни , со стихѝ
є҆ѧ̀ . сла́ва , петрꙋ̀ . гла́съ , и҃ . ~прїиди́те всѝ вѣ́рнїи . пи́санъ
на вели́цѣй вече́рни на стихо́внѣ . и҆ ны́нѣ , пред̾пра́зднествꙋ . ~вᲂспрїимѝ
виѳлїе́мѣ . ~по трⷭ҇то́мъ , трᲂпа́рь , вᲂскрⷭ҇нъ . сла́ва , петрꙋ̀ . и҆ ны́нѣ ,
пред̾пра́зднествꙋ . ~та́же , є҆ктенїѧ̀ ма́лаѧ . и҆ ѿпꙋ́стъ .

~На вели́цѣй вече́рни , на гдⷭ҇и вᲂзва́хъ , стⷯры , вᲂскрⷭ҇ны , г҃ . и҆
ѻ҆ц҃е́мъ , г҃ . и҆ петрꙋ̀ со сла́внымъ , д҃ . сла́ва , ѻ҆ц҃е́мъ . гла́съ , ѕ҃ .
~данїи́лъ мꙋ́жь . и҆ ны́нѣ , пред̾пра́зднествꙋ . гла́съ , то́йже . ~верте́пе
ᲂу҆гᲂто́висѧ . =вы́хᲂдъ . п=рᲂки́менъ , дню̀ . =и҆ =чте́нїѧ ѻ҆ц҃е́мъ , г҃ . и҆
петрꙋ̀ , г҃ . =на литі́и , с=тⷯры , пред̾ пра́зднествꙋ , и҆́же во ѻ҆те́ческᲂй
нлⷣи нарѧдꙋ̀ . гла́съ , ѕ҃ . ~незахᲂди́мᲂе сл҃нце . =и҆= стихѣ́ры , и҆́же
на стихо́внѣ пред̾пра́зднествꙋ , к҃а гѡ , числа̀ . гла́съ , а҃ . ~ви́дѧщи
держи́ма . =и҆= стихѣ́ры , пред̾ пра́зднествꙋ , хвали́тныѧ , к҃а гѡ же числа̀ .
гла́съ , ѕ҃ . ~сᲂдѣ́тель ны́нѣ грѧде́тъ . =и҆ в=ᲂлхва̀ валаа́ма . =и҆=
стихѣ́ра , ѻ҆ц҃е́мъ , гла́съ , є҃ . ~ꙗ҆ви́сѧ и҆́же ѿ́ вѣка . =и҆= петрꙋ̀
литі́йныѧ , стⷯры , гла́съ , д҃ . и҆ со сла́внымъ . и҆ стⷯры петрꙋ̀ ма́лыѧ
вече́рни , и҆́же на гдⷭ҇и вᲂзва́хъ . гла́съ , а҃ . ~нбⷭ҇нымъ чино́мъ . и҆
стⷯра , и҆́же на хвали́тѣхъ . гла́съ , и҃ . ~прпⷣбне ѻ҆́ч҃е бг҃ᲂмꙋ́дре .
=сла́ва , ѻ҆=ц҃е́мъ . гла́съ , г҃ . ~пра́ѻ҆ц҃ъ сᲂвᲂкꙋпле́нїе . и҆ ны́нѣ ,
пред̾пра́зднествꙋ . ~красꙋ́йсѧ виѳлїе́мѣ . =на стихо́внѣ , с=тихѣ́ры ,
вᲂскрⷭ҇ны . =сла́ва , ѻ҆=ц҃е́мъ . гла́съ , в҃ . ~ра́дꙋйтесѧ прⷪ҇ро́цы . и҆
ны́нѣ , пред̾пра́зднествꙋ . ~сѐ вре́мѧ прибли́жисѧ . =на блгⷭ҇ве́нїи
хлѣ́бᲂмъ , т=рᲂпа́рь : ~бцⷣе дв҃о ра́дꙋисѧ , аⷤ . и҆ ѻ҆ц҃е́мъ , трᲂпа́рь , аⷤ .
и҆ петрꙋ̀ , трᲂпа́рь , аⷤ .

=на ᲂу҆́трени , н=а бг҃ъ гдⷭ҇ь : трᲂпа́рь , вᲂскрⷭ҇нъ , аⷤ . и҆ ѻ҆ц҃е́мъ ,
аⷤ . сла́ва , петрꙋ̀ . и҆ ны́нѣ , пред̾ пра́зднествꙋ . ~по каѳи́смахъ ,
сѣда́льны , вᲂскрⷭ҇ны , и҆ бг҃ᲂро́дичны и҆́хъ . ~по непᲂро́чнахъ трᲂпарѝ
и҆́хъ . =и҆= ѵ҆пако́й гла́сꙋ . ~по пᲂлїєлеѡ́сѣ , сѣда́льны , всѝ ст҃о́мꙋ
по є҆ди́нᲂщи . сла́ва , и҆ ны́нѣ , пред̾пра́зднествꙋ . ~степе́нна , гла́сꙋ .
~прᲂки́менъ , и҆ всѧ́ко дыха́нїе . ~є҆ѵⷢ҇а́лїе , вᲂскрⷭ҇но . и҆ вᲂскрⷭ҇нїе
хрⷭ҇то́во . ~по н҃ мъ , ѱалмѣ̀ стихѣ́ра , вᲂскрⷭ҇на . =кано́нъ , ѻ҆=ц҃е́мъ ,
со і҆рмᲂсо́мъ , на и҃ . и҆́мать по два̀ стихѝ вᲂскрⷭ҇ныхъ , в̾ ко́ейждо
пѣ́сни . и҆ петрꙋ̀ , на ѕ҃ . =катава́сїѧ : х=рⷭ҇то́съ ражда́етсѧ . ~по г҃ й ,
пѣ́сни , кᲂнда́къ , и҆ и҆́кᲂсъ , петрꙋ̀ . ѵ҆пако́й ѻ҆ц҃е́мъ . и҆ сѣда́ленъ ,
петрꙋ̀ , вⷤ . сла́ва , и҆ ны́нѣ , пред̾пра́зднествꙋ . ~по ѕ҃ й , пѣ́сни ,
кᲂнда́къ , и҆ и҆́кᲂсъ , ѻ҆ц҃е́мъ . ~на ѳ҃ й , пѣ́сни , пᲂе́мъ : ~честнѣ́йшꙋ .
~свѣти́ленъ , вᲂскрⷭ҇нъ . и҆ ѻ҆ц҃е́мъ . сла́ва , петрꙋ̀ . и҆ ны́нѣ ,
пред̾пра́зднествꙋ . =на хвали́тѣхъ , с=тихѣ́ры , вᲂскрⷭ҇ны , г҃ . и҆ ѻ҆ц҃е́мъ ,
в҃ . и҆ петрꙋ̀ , со сла́внымъ , г҃ , со стихѝ є҆гѡ̀ . ~сла́ва , ѻ҆ц҃е́мъ . и҆
ны́нѣ , боⷢ҇ . пребл҃гᲂслᲂве́на є҆сѝ бцⷣе . С=лавᲂсло́вїе вели́кᲂе , и҆
ѿпꙋ́стъ . и҆ с=тихѣ́ра , є҆ѵⷢ҇а́льскаѧ . =и҆= ча́съ , а҃ .

=на а҃ мъ часѣ̀ : =трᲂпа́рь , вᲂскрⷭ҇нъ . сла́ва , ѻ҆ц҃е́мъ . кᲂнда́къ ,
вᲂскрⷭ҇нъ . =и҆ к=ᲂне́чныи ѿпꙋ́стъ .

=на г҃ мъ часѣ̀ : =трᲂпа́рь , вᲂскрⷭ҇нъ . сла́ва , петрꙋ̀ . кᲂнда́къ ,
ѻ҆ц҃е́мъ .

=на ѕ҃ мъ часѣ̀ : =трᲂпа́рь , вᲂскрⷭ҇нъ . сла́ва , ѻ҆ц҃е́мъ . кᲂнда́къ ,
петрꙋ̀ .

=на ѳ҃ мъ часѣ̀ : =трᲂпа́рь , вᲂскрⷭ҇нъ . сла́ва , петрꙋ̀ . кᲂнда́къ ,
вᲂскрⷭ҇нъ .

Н=а литꙋргі́и , б=л҃же́нна , гла́сꙋ , на д҃ . и҆ ѻ҆ц҃е́мъ , пѣ́снь , г҃ ѧ ,
на д҃ . и҆ петрꙋ̀ , пѣ́снь , ѕ҃ ѧ , на д҃ .

П=о вхо́дѣ : т=рᲂпа́рь , вᲂскрⷭ҇нъ , и҆ пред̾пра́здне ствꙋ , и҆ ѻ҆ц҃е́мъ , и҆
петрꙋ̀ . ~кᲂнда́къ , вᲂскрⷭ҇нъ , и҆ ѻ҆ц҃е́мъ . сла́ва , петрꙋ̀ . и҆ нн҃ѣ ,
пред̾пра́зднествꙋ .

=прᲂки́менъ , а҆=пⷭ҇лъ , ~а҆ллилꙋ́їѧ , и҆ ~є҆ѵⷢ҇а́лїе , и҆ ~прича́стенъ ,
ѻ҆ц҃е́мъ , и҆ петрꙋ̀ .

