=МЦⷭ҇А ДЕКАБРѦ̀ ВЪ А҃ ДЕ́НЬ=

=ст҃а́гѡ прⷪ҇ро́ка наꙋ́ма . =В=е́черъ , на гдⷭ҇и вᲂзва́хъ , стихѣ́ры .
гла́съ , г҃ . Б=л҃гᲂда́ть ст҃а́гѡ дх҃а , в̾сели́сѧ в̾ тѧ̀ бж҃їи прⷪ҇рче , и҆
свᲂе́ю лꙋче́ю сᲂдѣ́ла свѣщꙋ̀ пресвѣ́тлꙋ . и҆ тᲂбо́ю прᲂпᲂвѣ́даютъ бꙋ́дꙋщаѧ ,
ниневі́ю вели́кᲂмꙋ . ~Ѻ҆́блакъ свѣтᲂза́ренъ ꙗ҆ви́лсѧ є҆сѝ , и҆ска́паѧ наꙋ́ме
бж҃їи прⷪ҇рче , бг҃ᲂразꙋ́мїѧ тꙋ́чи . и҆ напᲂи́лъ є҆сѝ пи́вᲂмъ бж҃їѧ сꙋда̀ ,
нинев̾ві́йскїи гра́дъ , нече́стїемъ бᲂлѣ́вшїи ᲂу҆́бѡ . ~Бл҃гᲂзва́нїѧ
нетлѣ́ннагѡ прича́стникъ бы́въ , наꙋ́ме бж҃їи прⷪ҇рче . и҆ неи҆зрече́нныѧ
сла́вы , и҆ ра́дᲂсти несказа́нныѧ , и҆ пи́щи бжⷭ҇твенѣй , ѡ҆ на́съ мᲂлѝ
бг҃ᲂдх҃нᲂве́нне всѣ́хъ влⷣкꙋ . =и҆́ны , стихѣ́ры , бцⷣѣ . гла́съ , то́йже .
Ѻ҆=рꙋ́жїемъ ᲂу҆ѧ́звена мѧ сꙋ́ща ѕмїи́нымъ , є҆́ле жи́ва ѻ҆трᲂкᲂви́це ,
на ѻ҆дрѣ̀ лежа́ща ѿчаѧ́нїѧ и҆сцѣлѝ в̾ско́рѣ , лѣчбо́ю свᲂи́хъ мл҃твъ , и҆
раба̀ сᲂтвᲂрѝ сн҃а и҆ бг҃а твᲂегѡ̀ . ~Вѣ́дꙋщи не́мᲂщь мᲂю̀ тѣле́снꙋю , и҆
дш҃е́внꙋю бᲂлѣ́знь , срⷣца же ѡ҆ѕлᲂбле́нїѧ пᲂсѣще́нїѧ спᲂдо́би мѧ
бжⷭ҇твенагѡ , всенепᲂро́чнаѧ дв҃о . и҆ спасѝ мᲂлю́сѧ , те́плᲂю сѝ мл҃твᲂю .
~Всѣ́хъ преи҆до́хъ влⷣчце сᲂгрѣше́ньми . но мно́жество дв҃о си́хъ ѡ҆чи́стивши ,
млⷭ҇ти твᲂеѧ̀ ра́ди ᲂу҆лꙋчи́ти ми прᲂще́нїе , в̾ бꙋ́дꙋщемъ сꙋдѣ̀ чⷭ҇таѧ
спᲂдо́би , сн҃а и҆ бг҃а твᲂегѡ̀ мᲂлѧ́щи . =сла́ва , и҆ ны́нѣ , боⷢ҇ . Д=в҃о
и҆з̾ тебѐ ро́ждьшагᲂсѧ мᲂлѝ , ста́до твᲂѐ сᲂхрани́ти невреди́мо , ѿ всѧ́кᲂгѡ
и҆скꙋше́нїѧ , сꙋпрᲂти́внагѡ дїа́вᲂла . и҆ и҆спо́лнити всю̀ во́лю
сн҃а твᲂегѡ̀ , ᲂу҆крѣпѝ ѻ҆трᲂкᲂви́це . =крⷭ҇тᲂбоⷢ҇ . Ѻ҆=рꙋ́жїе срⷣце твᲂѐ
про́йде пречⷭ҇таѧ , є҆гда̀ сн҃а свᲂегѡ̀ на крⷭ҇тѣ̀ ви́дѧ , и҆ вᲂпїѧ́ше ,
небесча́днꙋ мѧ пᲂкажѝ , сн҃е мо́й и҆ бж҃е мо́й .

Н=а ᲂу҆́трени . ѻ҆́ба кано́на , во ѻ҆кта́и . и҆ пррⷪ҇кꙋ , на д҃ . кано́нъ ,
твᲂре́нїе ѳеѡ́фанᲂво . гла́съ , є҃ . пѣ́снь , а҃ . і҆рмо́съ . К=ᲂнѧ̀ и҆
вса́дники в̾ мо́ри чермнѣ́мъ , сᲂкрꙋша́ѧ и҆ бра́ни мы́шцею высо́кᲂю , хрⷭ҇то́съ
и҆стрѧ́слъ є҆́сть , і҆и҃лѧ же спасѐ , пᲂбѣ́днꙋю пѣ́снь пᲂю́ща .

=запѣ́въ : С=т҃ы́и пррⷪ҇че наꙋ́ме , мᲂлѝ бг҃а ѡ҆ на́съ . ~Наꙋ́ме бж҃їимъ
пᲂма́завсѧ бг҃ᲂпрїѧ́тне дх҃ᲂмъ , и҆ сегѡ̀ бл҃гᲂда́тїю прᲂсвѣ́щьсѧ . тѣ́мъ
бжⷭ҇твенᲂе прᲂзрѣ́нїе ᲂу҆ма̀ твᲂегѡ̀ чтꙋ́ще , ᲂу҆бл҃жа́емъ тѧ̀ всеи҆зрѧ́дне .
~Свы́ше ѡ҆гласи́вши прᲂро́че твᲂю̀ дш҃ꙋ дх҃а бл҃гᲂда́ть , прᲂро́ческо дѣ́йство
дᲂсто́йнѡ в̾дᲂхнꙋ̀ , и҆ бг҃ᲂдх҃нᲂве́нъ ꙗ҆зы́къ ти сᲂдѣ́ла дᲂстᲂчꙋ́дне .
~А҆рга́нъ ꙗ҆ви́лсѧ є҆сѝ , ᲂу҆дарѧ́емь дх҃о́внымъ брѧца́лᲂмъ , ревни́телѧ бг҃а
вᲂспѣва́ѧ . и҆ всѣ́мъ вѣща́ѧ бжⷭ҇твенагѡ сꙋда̀ нелицемѣ́рїе дᲂстᲂсла́вне .
=боⷢ҇ . П=ребл҃гᲂслᲂве́наѧ дв҃о всепѣ́таѧ . и҆́же вѣ́рᲂю тѧ̀ и҆ любо́вїю ꙗ҆́кѡ
мт҃рь бж҃їю чⷭ҇тꙋю пᲂю́щїѧ спаса́й ѿ бѣ́дъ , рѣша́щи неꙋкрᲂти́мᲂе
свирѣ́пство .

=пѣ́снь , г҃ . і҆рмо́съ . О=у҆тверже́и ни наче́мъ же зе́млю пᲂвелѣ́нїемъ
сѝ , и҆ распрᲂстранѝ не ѡ҆держи́мꙋю тѧгᲂтꙋ̀ , на недви́жимᲂмъ хрⷭ҇тѐ ка́мени
запᲂвѣде́й тѝ , цр҃квь свᲂю̀ ᲂу҆твердѝ , є҆ди́не бл҃же и҆ чл҃кᲂлю́бче .
~Прича́стїемъ живᲂтво́рнагѡ бжⷭ҇твенагѡ дх҃а , дш҃е́ю бы́сть бг҃ᲂви́денъ .
тѣ́мже и҆ да́льнѧѧ ꙗ҆́вѣ всѣ́мъ прᲂвᲂзвѣща́ти , бжⷭ҇твенымъ манᲂве́нїемъ , ты̀
пред̾ѡ҆чи́стисѧ бг҃ᲂдх҃нᲂве́нне . ~Сꙋ́дъ и҆́же на вразѣ́хъ ѿмще́нїѧ ,
пред̾зрѧ́ше бл҃же́нне бг҃ᲂви́днѣйше , преѡ҆би́дѧщихъ нечести́выхъ бж҃їе
дᲂлгᲂтерпѣ́нїе , и҆ млⷭ҇ть и҆ бл҃гᲂда́ть , ѿ не и҆сцѣ́льныѧ ѕло́бы . =боⷢ҇ .
И҆́=же дре́вле ѿ небы́тїѧ сᲂтвᲂре́и всѧ́ческаѧ , ѿ твᲂеѧ̀ ст҃ы́ѧ ᲂу҆тро́бы
прᲂи҆схо́дитъ . чл҃къ бы́въ чⷭ҇таѧ за чл҃кᲂлю́бїе , сꙋгꙋ́бъ чл҃кᲂлю́бецъ ,
да чл҃ки и҆зба́витъ .

=сѣда́ленъ . гла́съ , є҃ . Н=есмѣ́сенъ начерта́нїемъ до́льнимъ сла́вне ты̀
ᲂу҆́мъ стѧжа́въ . бжⷭ҇твенагѡ дх҃а чистѣ́йше наꙋ́ме прїѧ́телище бы́лъ є҆сѝ .
сїѧ́нїѧ є҆гѡ̀ прїе́млѧ свѣ́тлѡ , и҆ всѣ́мъ ѡ҆блиста́ѧ . тѣ́мъ тѧ̀ мо́лимъ ,
ѡ҆́ мирѣ сегѡ̀ ми́ра пᲂмᲂли́сѧ . =сла́ва , и҆ ны́нѣ , боⷢ҇ . и҆з̾ =тебѐ
вᲂпло́щшагᲂсѧ бг҃а и҆ гдⷭ҇а . на́съ ра́ди и҆стлѣ́вшихъ прегрѣше́ньми , мᲂлѝ
прилѣ́жнѡ ᲂу҆ще́дрити на́съ . и҆ ѿврати́ти ꙗ҆́рᲂсть и҆ гнѣ́въ сво́й чи́стаѧ ,
ѡ҆ и҆́же вѣ́рᲂю чтꙋ́щихъ и҆ хва́лѧщихъ , непреста́ннѡ си́лꙋ и҆ держа́вꙋ є҆гѡ̀ .
=крⷭ҇тᲂбоⷢ҇ . Н=а крⷭ҇тѣ́ тѧ зрѧ́щи хрⷭ҇тѐ мт҃и твᲂѧ̀ во́лею пᲂсредѣ̀
разбо́йникꙋ ви́сѧща , терза́ема мт҃рьски ᲂу҆тро́бᲂю , гл҃аше , без̾грѣ́шне
сн҃е , ка́кѡ непра́веднѡ на крⷭ҇тѣ̀ , а҆́ки ѕлᲂдѣ́й пригвᲂзди́сѧ , ро́дъ
чл҃ческїи ѡ҆живи́ти хᲂтѧ̀ , ꙗ҆́кѡ пребл҃гъ .

=пѣ́снь , д҃ . і҆рмо́съ . Б=жⷭ҇твеннᲂе твᲂѐ разꙋмѣ́въ смᲂтре́нїе , дивѧ́сѧ
а҆вва́кꙋмъ хрⷭ҇тѐ тре́петнѡ вᲂпїѧ́ше тѝ , на спасе́нїе лю́демъ сѝ , спастѝ
бл҃гі́ѧ свᲂѧ̀ прише́лъ є҆сѝ . ~Сїѧ́ѧ заре́ю дх҃а , ниневи́тѧнѡмъ преще́нїе
запꙋстѣ́нїѧ прᲂвᲂзвѣсти́лъ є҆сѝ , бж҃їѧ си́лы прᲂѧвлѧ́ѧ бг҃ᲂꙗ҆вле́нне ,
неѿє́млемыѧ . ~Сꙋ́дъ пра́ведныи зижди́телѧ пᲂвѣ́даеши лю́тъ , всегꙋби́тельства
лю́демъ враже́бнымъ , ꙗ҆́кѡ прᲂро́чествꙋѧ прᲂвѣща́лъ є҆сѝ , наꙋ́ме бж҃їи
прᲂро́че пребᲂга́те . ~Смиренᲂмꙋ́дрїемъ ᲂу҆кра́шена прᲂро́ка твᲂегѡ̀ дш҃а ,
к̾ бг҃ᲂвидѣ́нїю твᲂемꙋ̀ бл҃же па́че є҆стества̀ вᲂз̾вы́сисѧ , и҆ бжⷭ҇твенагѡ
видѣ́нїѧ свѣ́тлᲂсти . =боⷢ҇ . М=р҃і́е гжⷭ҇е тва́ри , цр҃ѧ всѣ́хъ ро́ждьши ,
є҆ди́на всепѣ́таѧ , страсте́й мꙋчи́тельства свᲂбо́дна мѧ̀ пᲂкажѝ мл҃твами
сѝ .

=пѣ́снь , є҃ . і҆рмо́съ . Ѡ҆=дѣѧ́исѧ свѣ́тᲂмъ ꙗ҆́кѡ ри́зᲂю , к̾ тебѣ̀
ᲂу҆́треннюю , и҆ тебѣ̀ вᲂпїю̀ , дш҃ꙋ мᲂю̀ прᲂсвѣтѝ ѡ҆мра́чнꙋю хрⷭ҇тѐ , ꙗ҆́кѡ
млрⷭ҇дъ . ~Непᲂро́чно и҆ чи́сто житїѐ стѧжа́ти , дѣ́йствᲂмъ и҆
прᲂсвѣще́нїемъ ст҃а́гѡ дх҃а , наꙋ́ме спᲂдо́билсѧ є҆сѝ , прᲂро́че чꙋ́дныи .
~Пло́ть пᲂкᲂри́лъ є҆сѝ самᲂде́ржцꙋ ᲂу҆мꙋ̀ , ᲂу҆се́рднѡ вᲂсхᲂжде́нїе на срⷣцы
пᲂло́жь , тѣ́мже ꙗ҆вле́нїѧ бг҃ᲂлѣ́пна пᲂлꙋчи́лъ є҆сѝ . ~Па́че ви́димыхъ
пᲂчесте́й сꙋ́ть , и҆́же прᲂро́чествᲂмъ пᲂчте́нїе . тѣ́ми бо вѣща́етъ ст҃ы́и
дх҃ъ , пребл҃гі́и гдⷭ҇ь . =боⷢ҇ . Н=и ᲂу҆́мъ нбⷭ҇ныхъ вᲂи́стинꙋ вᲂз̾мо́жетъ ,
тѧ̀ бг҃ᲂмт҃и , пѣ́ти дᲂсто́йнѡ . зижди́телѧ бо рᲂдила̀ є҆сѝ , и҆́же нбⷭ҇ными
пѣва́емаго си́лами .

=пѣ́снь , ѕ҃ . і҆рмо́съ . В=ᲂлнѧ́щеесѧ бꙋ́рею дш҃етлѣ́ннᲂю , влⷣко хрⷭ҇тѐ ,
страсте́й мᲂи́хъ мо́ре ᲂу҆крᲂтѝ , и҆ и҆з̾ тлѝ вᲂз̾веди́ мѧ , ꙗ҆́кѡ млрⷭ҇дъ .
~И҆́же бжⷭ҇твеныѧ бл҃гᲂда́ти бы́вшагѡ хра́ма вѣ́рнїи , и҆ прїѧ́телище чи́сто
бы́вша па́че ᲂу҆ма̀ бг҃ᲂꙗ҆вле́нїѧ вᲂспᲂе́мъ . ~И҆́же бжⷭ҇твенагѡ дх҃а , ꙗ҆ви́сѧ
незахᲂди́маѧ зарѧ̀ . и҆ ᲂу҆́мъ бжⷭ҇твенъ стѧжа́въ , бл҃гᲂчести́выхъ к̾ пѣ́нїю
ᲂу҆бѣжда́етъ . =боⷢ҇ . М=ы́сленыѧ си́лы тѧ̀ , и҆ челᲂвѣ́честїи всѝ ро́ди ,
ꙗ҆́кѡ бг҃а ро́ждьшꙋю сла́вѧтъ всегда̀ , бл҃гᲂслᲂве́наѧ всенепᲂро́чнаѧ .

=пѣ́снь , з҃ . і҆рмо́съ . П=ревᲂзнᲂси́мыи ѻ҆ц҃е́мъ гдⷭ҇ь , пла́мень
ᲂу҆гаси́въ , дѣ́ти же прᲂхлади́лъ є҆́сть , є҆динᲂгла́снѡ пᲂю́ща , бж҃е
бл҃гᲂслᲂве́нъ є҆сѝ . ~Ꙗ҆́кѡ бг҃ᲂви́днѣйша прᲂро́ка и҆мꙋ́ще ликѡ́мъ
нача́льника , че́стнѡ пра́зднꙋемъ бжⷭ҇твенѣ пᲂю́ще , бж҃е бл҃гᲂслᲂве́нъ є҆сѝ .
~Тѧ̀ дх҃ᲂдви́жимыи пᲂзна́вше ѻ҆рга́нъ , и҆ цѣвни́цꙋ бг҃ᲂдх҃нᲂве́ннꙋ .
призыва́емъ застꙋ́пника , пѣ́сньми пᲂю́ще , бж҃е бл҃гᲂслᲂве́нъ є҆сѝ .
~Вѣнча́ тѧ гдⷭ҇ь прᲂро́ка чꙋ́дне , и҆ бл҃гᲂда́ть тебѣ̀ дадѐ , прᲂглаго́лати
бꙋ́дꙋщаѧ . мы́же всѝ пᲂе́мъ , бж҃е бл҃гᲂслᲂве́нъ є҆сѝ . =боⷢ҇ . Д=ве́рь
непрᲂхᲂди́мꙋю прᲂро́къ ви́дѣ тѧ̀ , дв҃о пречⷭ҇таѧ , є҆ю́же є҆ди́нъ про́йде .
є҆мꙋ́же всѝ пᲂе́мъ , бж҃е блгⷭ҇ве́нъ є҆сѝ .

=пѣ́снь , и҃ . і҆рмо́съ . Т=ебѣ̀ вседѣ́телю в̾ пещѝ ѻ҆́трᲂцы , всеми́рныи
ли́къ сᲂста́вльше пᲂѧ́хꙋ , дѣ́ла всѧ́каѧ гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Невеще́ственᲂю заре́ю нача́льныѧ трⷪ҇цы , пррⷪ҇че ѡ҆бᲂжа́емь ,
пᲂе́ши ра́дꙋѧсѧ , всѧ̀ дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки .
~Сщ҃еннᲂлѣ́пнѡ , сщ҃е́ннꙋю твᲂю̀ па́мѧть пррⷪ҇че чꙋ́дныи чтꙋ́ще пᲂе́мъ , всѧ̀
дѣ́ла гдⷭ҇а по́йте , и҆ превᲂзнᲂси́те є҆гѡ̀ во́ вѣки . =боⷢ҇ . И҆=сцѣлѝ чⷭ҇таѧ
дш҃ꙋ мᲂю̀ , раз̾сла́бленꙋю прегрѣше́ньми и҆ страстьмѝ , ꙗ҆́кѡ да пᲂю̀
дв҃о твᲂѐ ржⷭ҇тво̀ , препрᲂсла́вленᲂе во всѧ̀ вѣ́ки .

=пѣ́снь , ѳ҃ . і҆рмо́съ . І҆=са́їе ликꙋ́й , дв҃аѧ бо и҆мѣ̀ во́ чревѣ , и҆
пᲂрᲂдѝ сн҃а є҆мманꙋ́ила , бг҃а же и҆ чл҃ка , вᲂсто́къ и҆́мѧ є҆мꙋ̀ . є҆го́же
велича́юще , тебѐ дв҃о ᲂу҆блажа́емъ . ~На землѝ равнᲂа́нг҃льно житїѐ и҆мѣ́лъ
є҆сѝ вᲂи́стинꙋ . и҆ ны́нѣ на́ нб҃сѣхъ со а҆́нг҃льскими ли́ки в̾сели́лсѧ є҆сѝ ,
бли́зъ свѣ́та трисїѧ́ннагѡ . є҆го́же насыща́ѧсѧ , назира́й пᲂю́щїѧ тѧ̀ . ~Тѧ̀
бг҃ᲂви приво́димъ ѡ҆́ мирѣ бл҃же́нне мл҃твеника , мᲂлѝ прилѣ́жнѡ прᲂро́че ꙗ҆́кѡ
дерзнᲂве́нїе и҆мѣ́ѧ , да́ти вѣ́рнымъ бл҃гᲂлѣ́пнᲂе пребыва́ющее вѣ́чнᲂе
и҆збавле́нїе . =боⷢ҇ . Ꙗ҆́=кѡ бг҃а ро́ждьшꙋю , сꙋгꙋ́ба же и҆ ѻ҆ц҃ꙋ сра́слена ,
нарича́емъ тѧ̀ вѣ́рнїи бг҃ᲂгла́снѡ бцⷣꙋ пречⷭ҇тꙋю всеи́стиннымъ зва́нїемъ ,
честно́е ржⷭ҇тво̀ прᲂпᲂвѣ́дающе , прест҃а́ѧ бг҃ᲂневѣ́сто .



