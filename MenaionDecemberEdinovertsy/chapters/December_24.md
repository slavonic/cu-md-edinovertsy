=МЦⷭ҇А ТОГО́ЖЕ ВЪ К҃Д ДН҃Ь=

=пред̾пра́зднество ржⷭ҇твꙋ̀ хрⷭ҇то́вꙋ . =и҆= па́мѧть ст҃ы́ѧ прпⷣбнᲂмч҃нцы
є҆ѵ̾ге́нїи . =В=е́черъ , на гдⷭ҇и вᲂзва́хъ , стихѣ́ры , пред̾пра́зднествꙋ .
гла́съ , а҃ . поⷣ . п=рехва́льнїи мч҃нцы . ~Да́ры тебѣ̀ принᲂсѧ́ще сн҃ꙋ ,꙳
ца́рїе прїидо́ша вᲂсто́чнїи ,꙳ цр҃ѧ́ тѧ ᲂу҆вѣ́дѣвше рᲂди́тисѧ .꙳ лива́нъ и҆
смѵ́рнꙋ , и҆ зла́то .꙳ и҆ сѐ стᲂѧ́тъ пред̾ две́рьми ,꙳ си́мъ пᲂвелѝ ви́дѣти
тѧ̀ ,꙳ младе́нца на рꙋкꙋ̀ мᲂе́ю держи́ма ,꙳ дре́внѧгѡ а҆да́ма старѣ́йша .
~Прїиди́те вни́дите сᲂтща́нїемъ ,꙳ дв҃аѧ речѐ к̾ вᲂлхвѡ́мъ ,꙳ и҆ ви́дите
неви́димаго ,꙳ ви́дима ꙗ҆́вльшасѧ ,꙳ и҆ младе́нца бы́вша .꙳ ѻ҆ни́же
со ᲂу҆се́рдїемъ внидо́ша ,꙳ и҆ пᲂклᲂни́шасѧ ,꙳ и҆ да́ры принесо́ша ,꙳
пррⷪ҇чество бжⷭ҇твенᲂе и҆спо́лнивше . ~Нᲂшꙋ́ тѧ ꙗ҆́кѡ млⷣнца рꙋка́ма ,꙳ и҆́же
всѧ́ческаѧ нᲂсѧ́щаго ,꙳ и҆ ᲂу҆дивлѧ́юсѧ глаго́лаше неи҆скꙋсᲂбра́чнаѧ .꙳ ка́кѡ
тѧ̀ млеко́мъ вᲂздᲂю̀ ,꙳ пита́ющаго всѧ̀ ,꙳ сн҃е мо́й и҆ тво́рче мо́й ,꙳
сла́влю твᲂѐ без̾мѣ́рнᲂе ,꙳ є҆́же к̾ чл҃кѡмъ сни́тїе .꙳ и҆́мже спаса́еши ми́ра
пᲂги́бшаго .

=и҆́ны , стⷯры , ст҃ѣ́й . гла́съ , и҃ . поⷣ . ѽ =пресла́внᲂе чꙋ́до . ~Ми́ра
ѡ҆ста́вльши красᲂтꙋ̀ ,꙳ дш҃е́внᲂе бл҃гᲂро́дїе ,꙳ бл҃гᲂро́дїемъ го́рнимъ ,꙳
дᲂбро́тами ᲂу҆ѧсни́ла є҆сѝ ,꙳ є҆ѵ̾ге́нїе всехва́льнаѧ .꙳ ѡ҆бра́знꙋю бл҃гᲂда́ть
немꙋ́тнꙋ житїе́мъ сᲂхра́ньши ,꙳ мч҃нце непᲂбѣди́маѧ .꙳ дв҃ства забра́ло
бг҃ᲂви́дно ,꙳ и҆ цвѣ́те є҆стества̀ всебл҃гᲂро́дныи . ~Сло́вᲂмъ и҆ житїе́мъ и҆
бл҃гᲂда́тїю ,꙳ и҆ терпѣ́нїемъ дш҃е ᲂу҆крашена̀ .꙳ привела̀ є҆сѝ страда́лецъ
во́инства ,꙳ и҆ дѣ́вамъ сᲂвᲂкꙋпле́нїѧ ,꙳ и҆́же ѿ дв҃ы вᲂсїѧ́вшемꙋ .꙳ и҆
мꙋче́нїю ꙗ҆́вѣ ѿве́рзши всѣ́мъ вхо́дъ ,꙳ є҆ѵ̾ге́нїе премꙋ́драѧ .꙳ с̾ ни́ми же
и҆ ны́нѣ сегѡ̀ ᲂу҆мᲂлѝ ,꙳ спастѝ ста́до твᲂѐ . ~Пра́вдѣ стрᲂи́тель ,꙳ тѧ̀
ꙗ҆́кѡ дв҃ꙋ чи́стꙋ ,꙳ и҆ ꙗ҆́кѡ сла́внꙋ мч҃нцꙋ .꙳ сꙋгꙋ́быми вѣнча́нїи бл҃гᲂлѣ́пнѡ
ᲂу҆красѝ ,꙳ красе́нъ черто́гъ тебѣ̀ дарᲂва́въ .꙳ свѣтᲂꙗ҆вле́ньми прᲂсвѣ́щь .꙳
и҆дѣ́же все́льшисѧ вѣ́чнꙋющимъ ,꙳ невѣ́сто хрⷭ҇то́ва ,꙳ нн҃ѣ бл҃же́нствᲂмъ ꙗ҆́вѣ
ѡ҆бᲂгати́сѧ . =сла́ва , и҆ ны́нѣ , пред̾пра́зднествꙋ . гла́съ , є҃ . Н=естенѝ
і҆ѡ́сифе , зрѧ̀ мᲂи́хъ лᲂже́снъ . ᲂу҆́зриши бо ражда́емᲂе ѿ менѐ и҆
вᲂз̾ра́дꙋешисѧ , и҆ ꙗ҆́кѡ бг҃ꙋ пᲂклᲂни́шисѧ . бцⷣа гл҃аше к̾ свᲂемꙋ̀
ѡ҆брꙋ́чникꙋ , и҆дꙋ́щи рᲂди́ти хрⷭ҇та̀ . сїю̀ вᲂспᲂе́мъ гл҃юще , ра́дꙋисѧ
ѡ҆бра́дᲂваннаѧ с̾ тᲂбо́ю гдⷭ҇ь , и҆ тебѐ ра́ди с̾ на́ми .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Грѧде́тъ
хрⷭ҇то́съ .꙳ бл҃гᲂда́ть ꙗ҆ви́сѧ ,꙳ и҆зба́витель ми́рꙋ ,꙳ ѿ чи́стыѧ дв҃ы ,꙳
спастѝ дш҃а на́ша .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
В=ѣ́рꙋ , ꙗ҆́кѡ зла́то ,꙳ любо́вь , ꙗ҆́кᲂже сми́рнꙋ .꙳ наде́ждꙋ , ꙗ҆́кᲂже
лива́нъ ,꙳ зижди́телю ꙳ рᲂжде́ннᲂмꙋ принесе́мъ .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . Б=ы́ша тебѐ ра́ди ꙳ нᲂва̀ всѧ̀ дв҃о .꙳ дре́внѧѧ ми́мѡ
и҆до́ша ,꙳ бл҃гᲂда́ть привни́де .꙳ писа́нїе вмѣсти́сѧ .

=сла́ва , и҆ ны́нѣ , пред̾пра́зднествꙋ . гла́съ , ѕ҃ . С=їѡ́не тᲂржествꙋ́й ,
і҆єрⷭ҇ли́ме весели́сѧ гра́де хрⷭ҇та̀ бг҃а . пᲂд̾и҆мѝ зижди́телѧ , в̾ верте́пѣ
и҆ въ ꙗ҆́слѣхъ в̾мѣща́ема . ѿве́рзите мѝ врата̀ , да в̾ше́дъ в̾ нѧ̀ ᲂу҆́зрю ,
ꙗ҆́кѡ млⷣнца пелена́ми по́вита , и҆́же го́рстїю сᲂдержа́ща тва́рь . є҆го́же
пᲂю́тъ а҆́нг҃ли непреста́ннымъ гла́сᲂмъ , живᲂда́вца гдⷭ҇а , спаса́ющагѡ дш҃а
на́ша .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
пред̾пра́зднествꙋ . гла́съ , д҃ . Ѻ҆=писᲂва́шесѧ и҆нᲂгда̀ со ста́рцемъ
і҆ѡ́сифᲂмъ , ꙗ҆́кѡ ѿ сѣ́мене дв҃дᲂва в̾ виѳлїе́мѣ мр҃їа́мъ , во́ чревѣ нᲂсѧ́щи
без̾сѣ́меннѡ ржⷭ҇тво̀ . наста́ же вре́мѧ рᲂжде́нїѧ , и҆ мѣ́ста небѣ̀
ѻ҆би́тели . но ꙗ҆́кѡ красна̀ пᲂла́та , верте́пъ цр҃цѣ пᲂказа́сѧ . хрⷭ҇то́съ
ражда́етсѧ , пре́жде па́дшїи вᲂскреси́ти ѻ҆́бразъ .

Н=а па́вечерницѣ , кано́нъ . гла́съ , ѕ҃ . =і҆рмᲂсы̀ , по двⷤа . трᲂпарѝ ,
на́ ѕ҃ . и҆ па́ки і҆рмо́съ насхо́дѣ . =пѣ́снь , а҃ . і҆рмо́съ . В=ᲂлно́ю
мᲂрско́ю скры́вшаго дре́вле , гᲂни́телѧ мꙋчи́телѧ , во ꙗ҆́слѣхъ кры́ющасѧ ,
ᲂу҆би́ти взыска́етъ и҆́рᲂдъ . но мы̀ с̾ вᲂлхвы̀ вᲂспᲂе́мъ , гдⷭ҇ви пᲂе́мъ ,
сла́внѡ бо прᲂсла́висѧ .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Гдⷭ҇и бж҃е мо́й ,
ржⷭ҇твенᲂе пѣ́нїе и҆ пред̾пра́зднественꙋю пѣ́снь тебѣ̀ вᲂспᲂю̀ . и҆́же
рᲂжде́нїемъ твᲂи́мъ бжⷭ҇твенымъ , пᲂрᲂжде́нїе да́вшꙋ мѝ , и҆ къ пе́рвᲂмꙋ мѧ̀
бл҃гᲂро́дїю вᲂз̾вᲂдѧ́щꙋ . ~Гᲂрѣ́ тѧ на прⷭ҇то́лѣ , и҆ до́лѣ въ ꙗ҆́слѣхъ ,
преми́рнаѧ и҆ земле́наѧ разꙋмѣ́вше сп҃се мо́й , дивлѧ́хꙋсѧ держа́вѣ твᲂе́й .
ꙗ҆ви́бᲂсѧ па́че ᲂу҆ма̀ , сꙋгꙋ́бъ є҆стество́мъ бг҃ъ и҆ чл҃къ . ~Да твᲂеѧ̀ сла́вы
всѧ́ческаѧ и҆спо́лниши , прекло́нь нб҃са̀ , на́ землю прише́лъ є҆сѝ .
ꙗ҆́кᲂже бо на рꙋно̀ сше́лъ є҆сѝ , до́ждь во́ чрево дв҃че , и҆з̾ неѧ́же ны́нѣ
рᲂди́тисѧ сꙋгꙋ́бъ грѧде́ши , бг҃ъ и҆ чл҃къ .

=пѣ́снь , г҃ . і҆рмо́съ . Т=ебѐ на вᲂда́хъ пᲂвѣ́сившаго всю̀ зе́млю
не ѡ҆держи́мѡ , тва́рь ви́дѣвши в̾ верте́пѣ ражда́ющасѧ , ᲂу҆́жасᲂмъ ѡ҆держи́ма
бѣ̀ , нѣ́сть ст҃ъ па́че тебѐ гдⷭ҇и взыва́юща . ~Ѻ҆́бразы неи҆зрече́ннагѡ тѝ
вᲂплᲂще́нїѧ прᲂѧвлѧ́ѧ дре́вле , ᲂу҆мно́жилъ є҆сѝ видѣ́нїѧ , и҆ прⷪ҇рчествїѧ
вдᲂхнꙋ́лъ є҆сѝ . ꙗ҆́же ны́нѣ прише́дъ и҆спо́лнилъ є҆сѝ , пло́тїю ражда́ѧсѧ
ѿ чⷭ҇тыѧ ѻ҆трᲂкᲂви́цы , во́ градѣ дв҃дᲂвѣ . ~Прᲂстрѐ землѧ̀ плещѝ свᲂѧ̀ , и҆
прїе́млетъ твᲂре́цъ всѣ́хъ , сла́вꙋ ѿ а҆́нг҃лъ , ѿ нб҃съ же ѕвѣздꙋ̀ .
ѿ па́стырь хвале́нїе , ѿ вᲂлхво́въ да́ры , и҆ ѿ всегѡ̀ ми́ра пᲂзна́нїе .
~Вᲂлхва̀ ѕвѣздᲂче́тца валаа́ма , гада́нїѧ ны́нѣ и҆спᲂлнѧ́ютсѧ . вᲂсїѧ́ бо
ѕвѣзда̀ ѿ і҆а́кѡва , и҆ наста́ви к̾ сла́вѣ сл҃нцꙋ , да́ры нᲂсѧ́щїѧ вᲂлхвы̀
ѿ перси́ды цр҃ю .

=пѣ́снь , д҃ . і҆рмо́съ . И҆́=же ѿ дв҃ы бжⷭ҇твеннᲂе прише́ствїе твᲂѐ ,
пред̾ви́дѣвъ а҆вва́кꙋмъ , ᲂу҆жа́снѡ вᲂпїѧ́ше , ты̀ ѿ ю҆́га вᲂплᲂща́ѧсѧ
прїи́деши и҆зба́вителю . вᲂз̾вᲂдѧ̀ а҆да́ма ѿринᲂве́ннагѡ . ~Приближа́етсѧ и҆
прихо́дитъ ны́нѣ гдⷭ҇ь , ча́ѧнїе ꙗ҆зы́кѡмъ , и҆ спасе́нїе ми́рꙋ . ᲂу҆гᲂто́ви
верте́пъ гра́де виѳлїе́мѣ . и҆ с̾ вᲂлхвы̀ па́стырїе текꙋ́ще приспѣ́йте .
~Крѣ́пᲂстїю бжⷭ҇твенᲂю примѣ́шьсѧ земле́нымъ , сᲂедине́нїемъ несмѣ́снымъ .
пло́тьскимъ пᲂдо́бїемъ сп҃се а҆да́ма ѡ҆бнᲂвлѧ́еши , и҆ спаса́еши
вᲂспрїѧ́тїемъ . ~Сло́во пло́ть ꙗ҆́вльсѧ ѡ҆дебелѣва́етъ , и҆ вселѧ́етсѧ в̾ ны̀
неи҆зрече́ннымъ про́мыслᲂмъ . прїиди́те вѣ́рнїи , ᲂу҆́зримъ сла́вꙋ є҆гѡ̀ ,
сла́вꙋ ꙗ҆́кѡ є҆динᲂро́днаго , бг҃а и҆ ѻ҆ц҃а .

=пѣ́снь , є҃ . і҆рмо́съ . Б=г҃ᲂѧвле́нїѧ ти хрⷭ҇тѐ , є҆́же к̾ на́мъ млⷭ҇тивнѡ
бы́вшаго , и҆са́їѧ ви́дѧ свѣ́тъ невече́рнїи , и҆з̾ нᲂщѝ ᲂу҆́треннюѧ
вᲂпїѧ́ше , сѐ дв҃аѧ во́ чревѣ прїи́метъ , и҆҆ рᲂди́тъ вᲂплᲂща́емо сло́во .
и҆҆ всѝ и҆́же на землѝ вᲂз̾ра́дꙋютсѧ . ~Но́вы твᲂри́ши земле́ныѧ , пе́рстенъ
бы́въ зижди́телю . ꙗ҆́сли же и҆ пе́лены и҆ верте́пъ , твᲂегѡ̀ смире́нїѧ
ѻ҆́бразы . ѡ҆брꙋ́чникъ же твᲂеѧ̀ мт҃ре , тво́й мни́мыи ѻ҆ц҃ъ по́ плᲂти ,
прᲂзѧ́бшагѡ тѧ̀ ѻ҆ц҃а ны́нѣ вᲂѡ҆бража́етъ сᲂвѣ́тъ . ~Смѵ́рнᲂю сме́рть .
зла́тᲂмъ же црⷭ҇кꙋю держа́вꙋ . лива́нᲂмъ же бжⷭ҇тва̀ вели́чество прᲂѧвлѧ́ютъ .
ца́рїе ꙗ҆зы́честїи ѿ нача́лъ да́ры нᲂсѧ́ще тебѣ̀ , и҆́же в̾ верте́пѣ
рᲂжде́нᲂмꙋ виѳлїе́мстѣмъ , ѿ неи҆скꙋсᲂмꙋ́жныѧ мт҃ре . =Ѿ= без̾мꙋ́жныѧ прᲂше́дъ
ѻ҆ц҃ꙋ сᲂприснᲂсꙋ́щнᲂе сло́во , пло́тїю всели́лсѧ є҆сѝ в̾ верте́пъ , ꙗ҆́кѡ
престо́лъ ꙗ҆́сли в̾мѣни́въ . ᲂу҆дивлѧ́еши же стра́ннымъ смᲂтре́нїемъ свᲂи́мъ
вᲂлхвы̀ и҆ па́стыри , а҆́нг҃лы же ᲂу҆жаси́лъ є҆сѝ , сла́ва держа́вѣ твᲂе́й .

=пѣ́снь , ѕ҃ . і҆рмо́съ . Ꙗ҆́=тъ бы́сть но неꙋде́ржанъ в̾ пе́рсѣхъ ки́тᲂвѣхъ
і҆ѡ́на . тво́й бо ѻ҆́бразъ нᲂсѧ̀ ро́ждьшагᲂсѧ в̾ верте́пѣ сп҃са , ꙗ҆́кѡ
ѿ черто́га ѿ ѕвѣ́рѧ и҆з̾ше́дъ . приглаша́ше сꙋ́щимъ в̾ ми́рѣ , хранѧ́щїи
сꙋ́етнаѧ во лжꙋ̀ , ми́лᲂсти ва́шеѧ ѡ҆ста́вили є҆стѐ . ~Пᲂги́бе ны́нѣ и҆
разᲂри́сѧ , дре́внїѧ вражды̀ средᲂгра́дїе , плᲂтьски́мъ тѝ прише́ствїемъ
хрⷭ҇тѐ . и҆ пла́меннᲂе ѻ҆рꙋ́жїе всѣ́мъ дае́тъ плещѝ . живᲂно́снаго же и҆́же
во є҆де́мѣ дре́ва причаща́юсѧ вѣ́рнѡ , без̾сме́ртнымъ садо́мъ а҆́бїе дѣ́латель
пᲂказꙋ́ѧсѧ . ~Ца́рствꙋетъ со грѣхо́мъ а҆́дъ , ѿ а҆да́ма да́же до тебѐ . но̀
пᲂгиба́етъ тᲂбо́ю без̾стꙋ́днᲂе мꙋчи́тельство . пло́тїю ражда́ющꙋтисѧ
и҆зба́вителю , ѿ пле́мене дв҃дᲂва , и҆ на прⷭ҇то́лѣ црⷭ҇твїѧ є҆гѡ̀ пᲂлᲂже́нꙋ
ꙗ҆́вѣ , и҆ во́ вѣки црⷭ҇твꙋющꙋ . ~Дѣтᲂꙋбі́ицъ но не хрⷭ҇тᲂꙋбі́ицъ , ꙗ҆ви́сѧ
и҆́рᲂдъ лю́тыи . а҆́ще бо и҆ младе́нцы пᲂжа́тъ го́рькѡ ꙗ҆́кѡ травꙋ̀ , но кла́съ
живо́тныи не вᲂз̾мо́же ᲂу҆держа́ти , ни ᲂу҆мᲂри́ти . жи́зни бо сы́и да́тель ,
ᲂу҆таи́сѧ ꙗ҆́кѡ бг҃ъ бжⷭ҇твенᲂю си́лᲂю , гᲂни́телѧ .

=пѣ́снь , з҃ . і҆рмо́съ . Н=еи҆зрече́ннᲂе чꙋ́до , и҆́же в̾ пещѝ спасы́и
прпⷣбныѧ ѻ҆́трᲂки и҆з̾ пла́мени , во ꙗ҆́слѣхъ ᲂу҆бо́зѣхъ ꙗ҆́кѡ млⷣнцъ
вᲂз̾лежи́тъ , на спасе́нїе на́мъ пᲂю́щимъ , и҆зба́вителю бж҃е блгⷭ҇ве́нъ
є҆сѝ . ~Оу҆ѧзви́сѧ льсте́цъ вра́гъ , бг҃а ви́дѧ ꙗ҆́кѡ млⷣнца , лежа́ща
в̾ ꙗ҆́слѣхъ хꙋды́хъ , и҆ крѣ́пкᲂю рꙋко́ю бжⷭ҇твенᲂю ᲂу҆бива́етсѧ . на спасе́нїе
на́мъ пᲂю́щимъ , и҆зба́вителю бж҃е бл҃гᲂслᲂве́нъ є҆сѝ . ~Бᲂга́тны ꙗ҆́сли ,
в̾ себѣ́ бо прїе́мше ꙗ҆́кѡ млⷣнца сᲂдѣ́телѧ . ꙗ҆́кѡ херꙋви́мскїи престо́лъ
пᲂказа́шесѧ , на спасе́нїе на́мъ пᲂю́щимъ , и҆зба́вителю бж҃е бл҃гᲂслᲂве́нъ
є҆сѝ . ~Зако́нᲂмъ землены́мъ , пелена́ми пᲂви́тїе прїе́млеши , младе́нецъ
ꙗ҆́вльсѧ . и҆́миже со ᲂу҆́зы раз̾рѣша́еши сᲂгрѣше́нїи на́шихъ , свᲂбᲂжде́нїе
да́рꙋѧ вᲂпїю́щимъ , и҆зба́вителю бж҃е бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . О=у҆жасни́сѧ бᲂѧ́исѧ нб҃о , и҆ да пᲂд̾ви́жатсѧ
ѡ҆снᲂва́нїѧ землѝ . се́бо пелена́ми пᲂвива́етсѧ , и҆́же всѧ́ческаѧ сᲂдержа́и
дла́нїю , во ꙗ҆́слѣхъ ма́лѣхъ ѡ҆битᲂва́етъ , є҆го́же дѣ́ти блгⷭ҇ви́те ,
сщ҃е́ннїи по́йте , и҆ превᲂзнᲂси́те є҆гѡ̀ во́ вѣки . ~Раз̾рѣши́сѧ с̾вѧ́заныи
а҆да́мъ , свᲂбᲂжде́нїе же всѣ́мъ вѣ́рнымъ дарᲂва́сѧ , пелена́ми сп҃се
пᲂвива́емꙋ тѝ , и҆ въ верте́пѣ ма́лѣ , и҆ въ ꙗ҆́слѣхъ без̾слᲂве́сныхъ
пᲂлᲂже́нꙋ . тѣ́мъ ны́нѣ ра́дꙋющесѧ пред̾пра́зднественꙋю пѣ́снь , твᲂемꙋ̀
ржⷭ҇твꙋ̀ принесе́мъ вѣ́рᲂю . ~Преста̀ пре́лесть пе́рсскаѧ , ѕвѣздᲂблюсти́теле бо
ца́рїе вᲂсто́чнїи , ро́ждьшемꙋсѧ да́ры прино́сѧтъ хрⷭ҇то́ви всѣ́хъ цр҃ю .
зла́то же и҆ смѵ́рнꙋ с̾ лива́нᲂмъ . є҆го́же дѣ́ти бл҃гᲂслᲂви́те , сщ҃е́ннїи
по́йте , лю́дїе превᲂзнᲂси́те во всѧ̀ вѣ́ки . =Ѽ= чꙋде́съ но́выхъ . ѽ
бл҃гᲂсты́ни , ѽ неи҆зрече́ннагѡ дᲂлгᲂтерпѣ́нїѧ . се́бо ꙗ҆́кѡ младе́нецъ
в̾мѣнѧ́етсѧ превѣ́чныи бг҃ъ . и҆ бѣ́гаетъ хᲂтѧ̀ бг҃ъ , и҆́рᲂда . є҆го́же дѣ́ти
бл҃гᲂслᲂви́те , сщ҃е́ннїи по́йте , лю́дїе превᲂзнᲂси́те во всѧ̀ вѣ́ки .

=пѣ́снь , ѳ҃ . і҆рмо́съ . Н=есꙋмни́сѧ ѡ҆ мнѣ̀ мт҃и , ви́дѧщи ꙗ҆́кѡ млⷣнца ,
є҆го́же и҆́з̾ чрева пре́жде денни́цы рᲂдѝ ѻ҆ц҃ъ . вᲂста́вити бо и҆ прᲂсла́вити
чл҃ческᲂе па́дшее є҆стество̀ прїидо́хъ ꙗ҆́вственнѡ , вѣ́рᲂю и҆ любо́вїю тѧ̀
велича́ющее . =Ѻ҆= стра́ннѣмъ тѝ ржⷭ҇твѣ̀ , бᲂлѣ́зней и҆з̾бѣ́гши па́че
є҆стества̀ , бл҃же́на бы́хъ без̾нача́льне сн҃е . ны́нѣ же тѧ̀ зрѧ́щи и҆́рᲂда
бѣ́гающа , ѻ҆рꙋ́жїемъ печа́ли смꙋща́юсѧ дш҃е́ю . взыва́ющи , спаса́й тебѐ
чтꙋ́щїѧ . ~Въ зе́млю ᲂу҆́бѡ и҆до́хъ є҆гѵ́петскꙋю , но є҆гѵ́петскаѧ ѽ
мт҃и рꙋкᲂтвᲂре́нїѧ низ̾лᲂжи́шасѧ трꙋ́сᲂмъ . дш҃и́ же мᲂеѧ̀ всꙋ́е и҆́щꙋщихъ
вра́гъ пᲂшлю̀ во а҆́дъ , ꙗ҆́кѡ є҆ди́нъ держа́венъ . вᲂз̾несꙋ̀ и҆ спасꙋ̀ тебѐ
пᲂчита́ющихъ . ~Да ра́дꙋетсѧ тва́рь , зи́ждет̾бᲂсѧ зижди́тель . и҆ нача́ленъ
сы́и , но́въ пᲂзнава́етсѧ бг҃ъ . съ да́ры вᲂлсвѝ да пред̾срѣта́ютъ , па́стырїе
чꙋ́до да пле́щꙋтъ вѣ́рнѣ . земле́нїи со а҆́нг҃лы да веселѧ́тсѧ . =і҆рмо́съ :
Н=есꙋмни́сѧ ѡ҆ мнѣ̀ мт҃и =[пᲂкло́н̾ земны́и] . =

=та́же , т=рⷭ҇то́е , и҆ по ѻ҆́ч҃е на́шъ . =кᲂнда́къ , пред̾ пра́зднествꙋ .
г=дⷭ҇и пᲂми́лꙋй , м҃ . =и҆ про́чее . =

Н=а ᲂу҆́трени , на бг҃ъ гдⷭ҇ь , трᲂпа́рь , пред̾ пра́зднествꙋ . три́жды . =П=о
а҃ , стихᲂло́гїи , сѣда́ленъ . гла́съ , в҃ . Н=еприкᲂснᲂве́нныи бг҃ъ ,
за милᲂсе́рдїе прикᲂснᲂве́ненъ мнѣ̀ бы́въ во́лею , прᲂи҆схо́дитъ пло́тїю
рᲂди́тисѧ , ꙗ҆́кѡ чл҃къ во́ градѣ виѳлїе́мстѣмъ , ѿ дв҃ы ѻ҆трᲂкᲂви́цы . є҆го́же
пред̾прїѧ́ти ᲂу҆се́рднѡ пᲂтщи́мсѧ , взыва́юще со́ страхᲂмъ , гдⷭ҇и сла́ва
тебѣ̀ . =сла́ва , и҆ ны́нѣ , то́йже . =

П=о в҃ , стихᲂло́гїи , сѣда́ленъ . гла́съ , и҃ . Ѿ =нѣ́дръ вᲂпло́щьсѧ сы́и
ѻ҆те́ческихъ , неи҆з̾гл҃аннымъ и҆злїѧ́нїемъ , и҆́же по на́съ нищетꙋ̀
вᲂспрїѧ́лъ є҆сѝ , па́че є҆стества̀ чл҃кᲂлю́бче , в̾ верте́пѣ ѡ҆бита́ти
бл҃гᲂи҆зво́лилъ є҆сѝ гдⷭ҇и , и҆ ꙗ҆́кѡ млⷣнцъ дᲂи́мь є҆сѝ зижди́тель и҆ гдⷭ҇ь .
тѣ́мже ѕвѣздо́ю наставлѧ́еми вᲂлсвѝ , да́ры ти прино́сѧтъ ꙗ҆́кѡ влⷣцѣ тва́ри .
па́стырїе со а҆́нг҃лы дивлѧ́хꙋсѧ вᲂпїю́ще , сла́ва в̾ вы́шнихъ бг҃ᲂви ,
на́ землю грѧдꙋ́щемꙋ рᲂди́тисѧ ꙗ҆́кѡ челᲂвѣ́кꙋ . =сла́ва , и҆ ны́нѣ , то́йже .
=

К=ано́нъ , пред̾пра́зднествꙋ , со і҆рмᲂсо́мъ , на и҃ . и҆ ст҃ѣ́й , на д҃ .
кано́нъ , пред̾пра́зднествꙋ . твᲂре́нїе і҆ѡ́сифᲂво . гла́съ , в҃ . пѣ́снь ,
а҃ . і҆рмо́съ . В=о глꙋбинѣ̀ пᲂтᲂпѝ дре́вле , фараѡни́тскаѧ всѧ̀ во́инства ,
преѡрꙋже́нꙋ си́лꙋ . вᲂпло́щшеесѧ сло́во , преспѣ́ющїѧ грѣхѝ пᲂтреби́ло
є҆́сть , пресла́вныи гдⷭ҇ь , ꙗ҆́кѡ прᲂсла́висѧ .

=запѣ́въ : С=ла́ва тебѣ̀ бж҃е на́шъ , сла́ва тебѣ̀ . ~Написа́сѧ кесаре́вымъ
пᲂвелѣ́нїемъ , хᲂтѧ̀ написа́ти в̾ кни́зѣ живо́тнѣй всецр҃ю чл҃ка . стра́ннѡ
во свᲂѧ̀ прише́лъ є҆сѝ , лю́тѣ ᲂу҆стра́ньшагᲂсѧ ѿ раѧ̀ на́ небо призыва́ѧ .
~Виѳлїе́мѣ прїимѝ хрⷭ҇та̀ , к̾ тебѣ́ бо вᲂплᲂти́выисѧ прихо́дитъ , є҆де́мъ
ѿверза́ѧ ми . ᲂу҆гᲂто́висѧ верте́пе , не в̾мѣсти́маго ᲂу҆́зриши в̾мѣсти́ма
в̾ тебѣ̀ , пресла́внымъ бᲂга́тствᲂмъ милᲂсе́рдїѧ , ны́нѣ ѡ҆бнища́вша .
~Рᲂди́тисѧ грѧде́тъ хрⷭ҇то́съ , стра́нно пᲂрᲂжде́нїе сꙋ́щимъ ѿ а҆да́ма ꙗ҆́кѡ
бг҃ъ да́рꙋѧ . вᲂз̾весели́сѧ пꙋсты́не неражда́ющаѧ , землены́хъ є҆стество̀ всѐ ,
прїи́де влⷣка тѧ̀ мнᲂгᲂча́днꙋ сᲂдѣ́ѧти .

=кано́нъ , ст҃ѣ́й . твᲂре́нїе ѳеѡ́фанᲂво . гла́съ , в҃ . пѣ́снь , а҃ .
і҆рмо́съ , то́йже . запѣ́в̾ : С=т҃а́ѧ прпⷣбно мч҃нце є҆ѵ̾ге́нїе , мᲂлѝ бг҃а
ѡ҆ на́съ . ~Є҆ѵ̾ге́нїе мч҃нце хрⷭ҇то́ва , ны́нѣ ликᲂствꙋ́ющи ра́дᲂстнѡ
со а҆́нг҃льскими во́инствы , ꙗ҆́кѡ дв҃а непᲂро́чна . и҆ ꙗ҆́кѡ мч҃нца
вѣнцено́сица пребᲂга́таѧ бл҃гᲂда́ть дарᲂва́ти мо́лимсѧ , любо́вїю вᲂспѣва́ющимъ
тѧ̀ . ~Пѣ́нїѧ невѣ́сто хрⷭ҇то́ва бжⷭ҇твенагѡ пᲂслꙋ́шавши , к̾ высо́кᲂмꙋ
в̾пери́ласѧ є҆сѝ бл҃гᲂро́дїю . ꙗ҆́кᲂже бо свѣ́тъ вᲂсїѧ̀ в̾ срⷣце твᲂѐ
пѣ́сней дх҃а бг҃ᲂсло́вїе , всѧ́ко без̾бо́жїе ѿгᲂнѧ̀ . ~Же́нскᲂе є҆стество̀
забы́вши , ᲂу҆мо́мъ к̾ мꙋ́жескимъ дѣѧ́нїемъ вᲂстечѐ , ᲂу҆пᲂдо́бльшисѧ
бл҃гᲂда́тїю . и҆ бг҃ᲂви прᲂмы́слено прилѣплѧ́ющисѧ , мч҃нце є҆ѵ̾ге́нїе ,
бжⷭ҇твенагѡ бл҃гᲂро́дїѧ тезᲂи҆мени́тнаѧ . ~Ѡ҆сїѧ́нна бы́вши свѣ́тᲂмъ
разꙋ́мнымъ , мно́жайшихъ блиста́нїи сᲂпричасти́тисѧ сᲂдѣ́лала є҆сѝ
бг҃ᲂмꙋ́драѧ . и҆́хже ны́нѣ пᲂю́щїѧ тѧ и҆збавлѧ́ющи ѿ грѣ́хъ , спᲂдо́би твᲂи́ми
мᲂльба́ми , мч҃нце є҆ѵ̾ге́нїе пребл҃же́ннаѧ . =боⷢ҇ . О=у҆мерщве́ни бы́вше
разꙋ́мнымъ са́дᲂмъ , дре́вᲂмъ живо́тнымъ чⷭ҇таѧ к̾ жи́зни вѣ́рнїи во́звани
бы́хᲂмъ , и҆́же ѿ тебѐ прᲂзѧ́бшимъ па́че смы́сла бцⷣе , хрⷭ҇то́мъ бг҃ᲂмъ .
є҆го́же со дерзнᲂве́нїемъ мᲂлѝ , спастѝ дш҃а на́ша .

=пѣ́снь , г҃ . і҆рмо́съ . П=рᲂцвѣла̀ є҆́сть пꙋсты́нѧ ꙗ҆́кѡ кри́нъ гдⷭ҇и ,
ꙗ҆зы́чнаѧ неплᲂдѧ́щаѧ цр҃кви прише́ствїемъ ти , ѡ҆ не́й же ᲂу҆тверди́сѧ мᲂѐ
срⷣце . ~Оу҆́зъ и҆збавлѧ́ѧ мѧ ѕлы́хъ гдⷭ҇и пᲂви́тїемъ пеле́ннымъ , ꙗ҆́кᲂже
младе́нецъ прихо́диши чл҃кᲂлю́бче . пᲂклᲂнѧ́юсѧ бжⷭ҇твенᲂмꙋ твᲂемꙋ̀
схᲂжде́нїю . ~Въ лѣ́то бы́вша тѧ без̾лѣ́тна вᲂсїѧ́вша ѿ ѻ҆ц҃а , прᲂи҆схо́дитъ
дв҃аѧ рᲂди́ти , лѣ́тныѧ разрѣша́юща стра́сти дꙋ́шъ на́шихъ . ~И҆скі́и мѧ
заблꙋ́ждьшаго престꙋпле́нїемъ , верте́пъ ꙗ҆́кᲂже нб҃о ѻ҆би́тель сᲂтвᲂри́лъ
є҆сѝ . ѻ҆би́тели мѝ бл҃гᲂꙋгᲂтᲂвлѧ́ѧ та́мᲂшнѧѧ , ще́дре мнᲂгᲂми́лᲂстиве .

=и҆́нъ , і҆рмо́съ . Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀ мᲂѧ̀
на врагѝ мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть ст҃а ꙗ҆́кᲂже
бг҃ъ на́шъ , и҆ нѣ́сть пра́ведна па́че тебѐ гдⷭ҇и . ~Ꙗ҆́кѡ же́ртва непᲂро́чна
ко влⷣцѣ пришла̀ є҆сѝ , мы́слїю сᲂверше́ннᲂю . и҆ бᲂга́тство тлѣ́емᲂе ѿри́нꙋла
є҆сѝ . вᲂпїю́щи всемꙋ́драѧ , ты̀ є҆сѝ бг҃ъ на́шъ . и҆ нѣ́сть ст҃ъ , па́че
тебѐ гдⷭ҇и . ~Всечⷭ҇таѧ пᲂзна́на бы́сть твᲂѧ̀ чистᲂта̀ , прᲂсїѧ̀ страда́нїи
твᲂи́хъ крѣ́пᲂсть , дѣѧ́нїѧ бо вᲂсхᲂжде́нїе видѣ́нїѧ сᲂдѣ́лала є҆сѝ .
вᲂпїю́щи , ты̀ є҆сѝ бг҃ъ на́шъ , и҆ нѣ́сть ст҃ъ па́че тебѐ гдⷭ҇и .
~Цѣлᲂмꙋ́дрїѧ жела́нїемъ ѡ҆держа́сѧ , сᲂблюла̀ є҆сѝ пᲂхвалꙋ̀ чистᲂты̀ , бы́сть
прїѧ́тна премꙋ́дрᲂсти . хрⷭ҇то́ви вᲂпїю́щи , ты̀ є҆сѝ бг҃ъ на́шъ , и҆ нѣ́сть
ст҃ъ па́че тебѐ гдⷭ҇и . =боⷢ҇ . М=р҃і́ю пречⷭ҇тꙋю бцⷣꙋ вᲂспᲂе́мъ , ꙗ҆́кѡ
хᲂда́таицꙋ спасе́нїѧ ꙗ҆́вльшꙋюсѧ . бг҃ᲂмꙋ́дрїи вᲂпїе́мъ , нѣ́сть чи́сты
ꙗ҆́кᲂже ты̀ пречⷭ҇таѧ , и҆ нѣ́сть непᲂро́чны , па́че тебѐ влⷣчце .

=кᲂнда́къ . гла́съ , в҃ . Б=л҃гᲂро́дїѧ нра́вᲂмъ тѧ̀ честнᲂпᲂдо́бнѣ
ᲂу҆краси́въ ᲂу҆бо́жавыи гдⷭ҇ь , в̾ ра́бїи ѻ҆́бразѣ ѿ дв҃ы на́мъ сᲂедини́сѧ .
и҆́же тѧ̀ в̾ ли́къ дв҃ъ свѣщено́сицъ вчинѝ , и҆ с̾ мꙋ́ченики сᲂчета̀
є҆ѵ̾ге́нїе . ꙗ҆́кѡ вᲂи́стинꙋ бл҃гᲂро́дїѧ бжⷭ҇твеныѧ сла́вы вѣне́цъ ᲂу҆лꙋчѝ .

=сѣда́ленъ . гла́съ , и҃ . В=ᲂз̾держа́вшисѧ в̾ трꙋдѣ́хъ страда́льческихъ ,
прᲂсла́виласѧ є҆сѝ по́двиги мꙋ́ченическими , мно́ги приве́дши зижди́телю
свᲂемꙋ̀ . бжⷭ҇твенᲂю любо́вїю ѡ҆ста́вльши вре́меннаѧ , мꙋ́жески по́двиги
сᲂверши́ла є҆сѝ сла́внаѧ . тѣ́мже по кᲂнчи́нѣ без̾кᲂне́чнꙋю ѡ҆брѣла̀ є҆сѝ
жи́знь , пребыва́ющи с̾ женихо́мъ всегда̀ є҆ѵ̾ге́нїе равнᲂа́нг҃льнаѧ . мᲂлѝ
хрⷭ҇та̀ бг҃а дарᲂва́ти дш҃а́мъ на́шимъ ве́лїю ми́лᲂсть , любо́вїю чтꙋ́щимъ
всечестнꙋ́ю па́мѧть твᲂю̀ . =сла́ва , и҆ ны́нѣ . Н=б҃о ми пᲂказа́сѧ дне́сь
землѧ̀ , на не́й бо ражда́етсѧ твᲂре́цъ , и҆ въ ꙗ҆́слѣхъ вᲂз̾лега́етъ ,
в̾ виѳлїе́мѣ і҆ꙋде́йстѣмъ . со а҆́нг҃лы вᲂспѣва́ютъ па́стырїе непреста́ннѡ ,
в̾ вы́шнихъ сла́ва , смире́нїе в̾ ми́рѣ . ви́дѣша бо ѕвѣздꙋ̀ , ше́ствꙋющꙋ
с̾ вᲂлхвы̀ . ско́ро же текꙋ́ще принестѝ да́ры , зла́то сми́рнꙋ и҆ лива́нъ ,
ꙗ҆́кѡ всѣ́хъ бг҃ᲂви и҆ цр҃ю вѣ́чнꙋ , и҆ зижди́телю всѧ́ческихъ , за милᲂсе́рдїе
ро́ждьшемꙋсѧ .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . ~Тва́рь ны́нѣ ѡ҆бетша́нїе всѐ ѿве́рзи , зижди́телѧ
зи́ждема , и҆ ѡ҆бнᲂвлѧ́юща тѧ̀ ви́дѧщи млⷣнца бы́вша , и҆ к̾ пе́рвᲂй тѧ̀
дᲂбро́тѣ вᲂзвᲂдѧ́ща . ~Дивѧ́щесѧ пресла́внᲂмꙋ ржⷭ҇твꙋ̀ стᲂѧ́хꙋ во́лсви ,
наставлѧ́еми бжⷭ҇твенᲂю ѕвѣздо́ю . и҆ ви́дѣша сл҃нца вᲂсїѧва́юща ѿ дв҃ческагѡ
ѻ҆́блака , да́ры тᲂмꙋ̀ принесо́ша . ~Сѐ прихо́дитъ дв҃аѧ ꙗ҆́кѡ ю҆́ница ,
нᲂсѧ́щи ю҆нца̀ во́ чревѣ ᲂу҆питѣ́ннаго , ѿє҆́млющагѡ ми́рꙋ сᲂгрѣше́нїѧ .
да ра́дꙋетсѧ тва́рь пра́зднꙋющи . ~Прᲂрече́нїѧ пррⷪ҇ческаѧ , хрⷭ҇то́во
вᲂз̾ѡ҆бьѧвле́нїе вᲂз̾вѣща́юща , прїѧ́ша дне́сь кᲂне́цъ спасе́ныи . прїи́де бо
прᲂсвѣти́ти пло́тїю , во тмѣ̀ сѣдѧ́щихъ .

=и҆́нъ , і҆рмо́съ , то́йже . П=рише́лъ є҆сѝ вᲂпло́щьсѧ ѿ дв҃ы вы́шнїи .
себѣ̀ ѡ҆брꙋчи́въ . дв҃ческа сᲂставле́нїѧ тебѐ є҆ди́нᲂго вᲂз̾лю́бльша ,
дв҃ческа жениха̀ пᲂзнава́ема . ~Ржⷭ҇тва̀ пло́тьска сᲂвлекла̀ є҆сѝ пᲂкрыва́ло .
па́ки бытїѧ́ же нетлѣ́ннꙋю ѻ҆де́ждꙋ , мч҃нче всесла́внаѧ , свѣтᲂви́днꙋ
ѡ҆блекла̀ є҆сѝ кр҃ще́нїемъ . ~Вᲂсїѧ̀ свѣтᲂно́снаѧ зарѧ̀ срⷣца твᲂегѡ̀ .
пре́лести ѿгᲂнѧ́щи и҆злїѧ́нныи сꙋмра́къ , блиста́нїемъ дх҃а , мч҃нце хрⷭ҇то́ва
є҆ѵ̾ге́нїе до́браѧ дв҃о . ~Оу҆дᲂбре́нᲂе свᲂѐ и҆ кра́снᲂе житїѐ , прᲂсвѣти́ла
є҆сѝ вᲂз̾держа́нїемъ пе́рвїе . пло́тьскїѧ стра́сти ᲂу҆вѧди́вши , по́слѣждеже
свѣ́тло є҆ѵ̾ге́нїе сїѧ́ющи . =боⷢ҇ . П=ревы́ш̾шаѧ а҆́нг҃лъ бы́сть всепѣ́таѧ ,
ѻ҆́ч҃а ро́ждьши сᲂвѣ́та вели́кагѡ а҆́нг҃ла , чл҃ка бы́вша за милᲂсе́рдїе ,
чл҃кᲂлю́бца .

=пѣ́снь , є҃ . і҆рмо́съ . Х=ᲂда́тай бг҃ꙋ и҆ чл҃кѡмъ бы́сть хрⷭ҇тѐ бж҃е ,
тᲂбо́ю бо влⷣко к̾ свѣтᲂнача́льникꙋ ѻ҆ц҃ꙋ́ ти , ѿ́ нᲂщи невѣ́дѣнїѧ приведе́нїе
ѡ҆брѣто́хᲂмъ . ~Лю́дїе и҆нᲂгда̀ во тмѣ̀ сѣдѧ́щїи , да ви́дѧтъ свѣ́тъ
вᲂсїѧ́вшїи невече́рнїи . є҆го́же ѕвѣзда̀ дре́вле вᲂз̾вѣстѝ , ѻ҆́гнь
пᲂчита́ющимъ ѿ перси́ды царе́мъ . ~Въ ма́лыи вни́ти цр҃ь вели́кїи тщи́тсѧ
верте́пъ , ᲂу҆ма́лена мѧ̀ ꙗ҆́кѡ да вᲂз̾вели́читъ . и҆ ѡ҆бнища́вша ,
не и҆с̾че́тнымъ бᲂга́тствᲂмъ ѡ҆бᲂгати́тъ , пребжⷭ҇твеныи . ~Ны́нѣ и҆з̾ і҆а́кѡва
ꙗ҆́кᲂже валаа́мъ речѐ , ражда́етсѧ хрⷭ҇то́съ . ꙗ҆зы́ки же ѡ҆блада́етъ , и҆
вᲂз̾несе́тъ бл҃гᲂда́тїю свᲂи́мъ црⷭ҇твᲂмъ , пребыва́ющимъ непрехо́днымъ .

=и҆́нъ , і҆рмо́съ . П=рᲂсвѣще́нїе во тмѣ̀ лежа́щимъ , и҆ спасе́нїе
ненача́емымъ хрⷭ҇тѐ сп҃се мо́й , к̾ тебѣ̀ ᲂу҆́треннюю цр҃ю ми́рныи ,
прᲂсвѣти́ мѧ сїѧ́нїемъ си , и҆но́гѡ бо ра́звѣ тебѐ бг҃а незна́емъ .
~Тече́нїе твᲂѐ направлѧ́емь ви́дѧ ко спасе́нїю , ѕмі́й дш҃епа́гꙋбныи
страстᲂно́сице , вᲂз̾двиза́етъ и҆скꙋше́нїѧ тебѣ̀ раз̾ли́чнаѧ , твᲂю̀ крѣ́пᲂсть
раз̾сла́бити пᲂкꙋша́етсѧ . сего́ же бг҃ᲂмꙋ́драѧ чи́стаѧ пᲂпра́ла є҆сѝ .
~Вседᲂбра̀ до́брыхъ да́вцꙋ , и҆ бл҃гᲂда́телю , женихꙋ̀ дш҃а́мъ , хрⷭ҇то́ви
ꙗ҆ви́ласѧ є҆сѝ ᲂу҆кра́шена в̾ по́стницѣхъ вᲂз̾держа́нїемъ . и҆ мꙋ́ченическимъ
страда́нїемъ сїѧ́ющи , мч҃нце є҆ѵ̾ге́нїе хрⷭ҇то́ва до́браѧ дв҃о . ~Вѣне́цъ
твᲂемꙋ̀ верхꙋ̀ ѡ҆блᲂжи́сѧ ѡ҆бра́дᲂванныи , бжⷭ҇твенꙋю пᲂче́тши , премꙋ́дрᲂсть .
бᲂга́тства и҆ сла́вы ѻ҆те́ческїѧ вᲂз̾гнꙋша́сѧ , и҆ съ крѣ́пᲂстїю пᲂслѣ́дᲂвала
є҆сѝ вᲂз̾лю́бленнᲂмꙋ женихꙋ̀ свᲂемꙋ̀ , всечестна́ѧ . =боⷢ҇ . и҆з̾ =тебѐ жи́знь
вᲂсїѧ́вши , мирскі́ѧ бг҃ᲂрᲂди́тельнице , пре́жде сме́ртїю ᲂу҆держа́нныѧ ,
взыва́етъ к̾ жи́зни приснᲂсꙋ́щнѣй причаще́нїемъ . вѣ́рᲂю вᲂпїю́щихъ , и҆но́го
ра́звѣ тебѐ бг҃а незна́емъ .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ .
~Страннᲂѡ҆бра́знѣ хрⷭ҇то́съ во свᲂѧ̀ прихо́дитъ , ᲂу҆страни́мъ себѐ ѿ грѣ́хъ .
и҆ сегѡ̀ прїи́мемъ кро́ткимъ в̾ дш҃а́хъ ѡ҆бита́ющаго . ~Ника́кᲂже ме́ньши
во градѣ́хъ виѳлїе́мѣ бꙋ́деши , в̾ тебѣ́ бо ражда́етсѧ цр҃ь и҆ гдⷭ҇ь , пастѝ
лю́ди бᲂга́тныѧ . ~Ка́кѡ ма́лыи тѧ̀ прїи́метъ верте́пъ , в̾ ми́ръ
не в̾мѣща́ющасѧ недᲂмы́слене , ка́кѡ ꙗ҆ви́шисѧ млⷣнцъ , со ѻ҆ц҃е́мъ дᲂмы́слене
без̾нача́льнымъ .

=и҆́нъ , і҆рмо́съ , то́йже . Д=рема́нїѧ свᲂи́ма вѣ́ждᲂма недала̀ є҆сѝ ,
до́ндеже сладᲂстра́стїе всѐ ᲂу҆гаси́ла є҆сѝ . и҆ чиста̀ зижди́телю свᲂемꙋ̀ ,
сама̀ себѐ сᲂверши́ла є҆сѝ ѻ҆би́тель . ~Є҆гѵ́птѧнынѣ нра́вᲂмъ пᲂревнᲂва́вши .
ѡ҆чернѣ́вшїи ве́щїю и҆ и҆́менемъ , клевета́ти ѡ҆стри́тсѧ честно́е житїѐ
твᲂѐ всечⷭ҇тна́ѧ . ~Тве́рдꙋю пᲂказа́вши свѣ́тлᲂсть , и҆сцѣле́нїи бл҃гᲂда́тїю
ѡ҆бᲂгати́вшисѧ бᲂга́тствᲂмъ вѣ́ры , чернᲂри́зицъ сᲂста́вꙋ бы́сть
ᲂу҆чи́тельница . =боⷢ҇ . Т=а́йнѡ ᲂу҆ча́хꙋсѧ недᲂмы́сленᲂмꙋ всѝ прᲂро́цы ,
твᲂемꙋ̀ всечⷭ҇таѧ ржⷭ҇твꙋ̀ . дх҃о́вно вᲂѡ҆бража́юще , и҆ пред̾гл҃юще всѣ́мъ
бꙋ́дꙋщаѧ .

=кᲂнда́къ , пред̾пра́зднествꙋ . гла́съ , г҃ . Д=в҃аѧ дне́сь превѣ́чнᲂе
сло́во , въ верте́пѣ грѧде́тъ рᲂди́ти недᲂмы́сленѡ . ликꙋ́й вселе́ннаѧ
слы́шавши , прᲂсла́ви со а҆́нг҃лы и҆ па́стыри , хᲂтѧ́щаго ꙗ҆ви́тисѧ ѻ҆трᲂча̀
мла́до превѣ́чнаго бг҃а . =и҆́кᲂсъ . С=щ҃е́ннаѧ прᲂро́ческаѧ прᲂпᲂвѣ́данїѧ ,
кᲂне́цъ прїѧ́ша , се́бо дв҃аѧ ражда́етъ всесᲂверше́наго , в̾ виѳлїе́мѣ
гра́дѣ , в̾нꙋ́трь верте́па . тва́рь всѧ̀ нᲂва̀ сᲂтвᲂри́сѧ , ра́дꙋисѧ и҆
ликꙋ́й . съ рабы̀ пᲂжи́ти влⷣка всѣ́хъ прїи́де . влады́чества чꙋжда́гѡ
и҆збавлѧ́ѧ на́съ , па́дшїѧ в̾ тлѣ́нїе . и҆ зри́тсѧ ꙗ҆́кѡ млⷣнцъ , пелена́ми
пᲂвива́емь в̾ ꙗ҆́слѣхъ , ѻ҆трᲂча̀ мла́до превѣ́чныи бг҃ъ .

=пѣ́снь , з҃ . і҆рмо́съ . Б=г҃ᲂпрᲂти́вно велѣ́нїе без̾зако́ннꙋюща мꙋчи́телѧ ,
высо́къ пла́мень вᲂз̾несло̀ є҆́сть , хрⷭ҇то́съ же прᲂсте́ръ бг҃ᲂчести́вымъ
дѣ́темъ , хла́дъ дх҃о́вныи , сы́и бл҃гᲂслᲂве́нъ и҆ препрᲂсла́вленъ . ~Да
крᲂпѧ́тъ с̾вы́ше во́дꙋ ѻ҆́блацы , ѻ҆́блаки пᲂлага́ѧи себѣ̀ че́стнѣ
на вᲂсхᲂжде́нїе , ѻ҆́блакᲂмъ нᲂси́мь дв҃ᲂю грѧде́тъ , вᲂсїѧ́ти свѣ́тъ
невече́рнїи , сꙋ́щимъ пре́жде пᲂмраче́ннымъ , и҆ бѣдꙋ́ющимъ . ~Во́инство
бл҃гᲂꙋгᲂто́висѧ бжⷭ҇твеныхъ а҆́нг҃лъ , вᲂспѣ́ти неи҆зрече́ннᲂе гдⷭ҇не
с̾хᲂжде́нїе , вᲂлсвѝ пᲂсти́гните , па́стырїе пᲂтщи́тесѧ . прїи́де є҆мꙋ́же
завѣща́но бы́сть , хрⷭ҇то́съ . ча́ѧнїе ꙗ҆зы́кѡмъ и҆ и҆збавле́нїе . ~Что́ се
стра́ннᲂе и҆ вели́кᲂе чꙋ́до ; ка́кѡ пᲂнесꙋ́ тѧ нᲂсѧ́щаго гл҃ᲂмъ всѧ́ческаѧ .
неи҆з̾гл҃аннᲂе ржⷭ҇тво̀ сн҃е мо́й без̾нача́льне , гл҃аше всечⷭ҇таѧ , хрⷭ҇та̀
на дла́нѣхъ ᲂу҆жа́снѡ держа́щи .

=и҆́нъ , і҆рмо́съ , то́йже . П=ᲂказа́ла є҆сѝ всѣ́мъ бжⷭ҇твенныхъ писа́нїи
и҆́стинꙋ , же́нскᲂе є҆стество̀ ѡ҆мꙋ́жествивши . и҆ всѧ̀ ᲂу҆диви́ла є҆сѝ
пресла́внѡ чи́стаѧ . ꙗ҆́же привела̀ є҆сѝ свѣ́тлы вѣ́рᲂвавшїѧ хрⷭ҇то́ви ,
пребᲂга́таѧ . ~Ꙗ҆́вственѡ ѡ҆бличи́ла є҆сѝ и҆́дᲂльскᲂе неи҆́стᲂвство
прехва́льнаѧ , бжⷭ҇твеными свᲂи́ми ᲂу҆че́ньми . и҆ дв҃цъ неи҆сче́тнᲂе мно́жество
ѡ҆брꙋчи́вши всѣ́ми црⷭ҇твꙋющемꙋ хрⷭ҇то́ви свѣ́тлᲂе , мч҃нческᲂю кро́вїю .
~Ви́дѣвши житїѐ твᲂѐ свѣтᲂно́снᲂе васи́лла сла́внаѧ , бжⷭ҇твенѣ пᲂревнᲂва́вши
хрⷭ҇то́ви ѡ҆брꙋчи́сѧ , ѡ҆ста́вльши плᲂтьско́е всѐ сладᲂстра́стїе . и҆ ны́нѣ
мꙋ́ченическїѧ ра́дᲂсти спᲂдо́бисѧ . =боⷢ҇ . П=а́жить и҆сцѣли́ла є҆сѝ
сме́ртнꙋю , без̾сѣ́меннѡ ро́ждьши жи́знь вѣ́чнꙋю , дв҃це всенепᲂро́чнаѧ ,
бг҃ᲂрᲂди́тельнице чⷭ҇таѧ . тѣ́мже тѧ̀ ра́дꙋющесѧ и҆сто́чникъ без̾сме́ртїѧ
и҆менꙋ́емъ .

=пѣ́снь , и҃ . і҆рмо́съ . П=е́щь ѻ҆́гненна и҆нᲂгда̀ в̾ вавѷлѡ́нѣ , дѣ́йство
раздѣлѧ́ше , бж҃їимъ велѣ́нїемъ халдѣ́и ѡ҆палѧ́ющи , вѣ́рныѧ же прᲂхлажда́ющи
пᲂю́ща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Высᲂтꙋ̀ вᲂи́стинꙋ
неи҆зрече́ннагѡ та́инства , нб҃са̀ ра́зꙋмᲂмъ пᲂкры́вшемꙋ , непᲂро́чнаѧ зрѧ́щи
дивлѧ́шесѧ . и҆ глаго́лаше , прⷭ҇то́лъ нбⷭ҇ныи гᲂри́тъ тебѐ держа̀ , и҆ ка́кѡ
сн҃е мо́й пᲂнесꙋ́ тѧ . ~Но́сиши ѻ҆те́ческᲂе пᲂдо́бїе сн҃е мо́й , и҆ ка́кѡ
ра́бᲂво пᲂдо́бїе ѡ҆бнища́въ вᲂспрїѧ́лъ є҆сѝ . ка́кѡ в̾ ꙗ҆́слѣхъ вᲂсклᲂню́ тѧ
без̾слᲂве́сныхъ , и҆збавлѧ́ющаго всѧ̀ ѿ без̾слᲂве́сїѧ , пѣснᲂсло́вѧщїѧ твᲂѐ
милᲂсе́рдїе . ~Ра́дꙋисѧ всѧ̀ землѐ , сѐ хрⷭ҇то́съ приближа́етсѧ в̾ виѳлїе́мѣ
ражда́емь . мо́ре вᲂз̾весели́сѧ , прⷪ҇ро́ческᲂе сᲂбесѣ́дᲂванїе взыгра́й ,
и҆звᲂжде́нїе зрѧ̀ дне́сь твᲂи́хъ слᲂве́съ . и҆ всѝ ра́дꙋйтесѧ пра́веднїи .

=и҆́нъ , і҆рмо́съ . В=ъ пе́щь ѻ҆́гненнꙋю , к̾ дѣ́темъ є҆вре́йскимъ
сᲂше́дшагѡ , и҆ пла́мень на хла́дъ прело́жшагѡ бг҃а , по́йте всѧ̀ дѣ́ла гдⷭ҇а ,
и҆ превᲂзнᲂси́те є҆гѡ̀ во́ вѣки . ~Въ рѣцѣ̀ ю҆́нᲂшьски , во ѻ҆гни́же терпѣли́внѡ
и҆скꙋшена̀ бы́сть . прᲂти́внаго бо є҆стества̀ крѣ́пкѡ прешла̀ є҆сѝ . хрⷭ҇та̀
вᲂспѣва́йте дѣ́ла пᲂю́щи , и҆ превᲂзнᲂси́те є҆гѡ̀ во́ вѣки . ~Стра́ннѡ пᲂдо́бнѡ
ꙗ҆вле́исѧ хрⷭ҇то́съ тебѣ̀ , в̾ темни́цѣ держи́мѣ , питѣ́ѧ тѧ̀ бᲂга́тнѡ . и҆
ржⷭ҇тво́мъ свᲂи́мъ сᲂвᲂкꙋплѧ́етъ го́рнимъ во́инствᲂмъ , тебѐ славᲂсло́вѧщꙋю
є҆гѡ̀ . ~Тво́й жени́хъ бг҃ᲂлѣ́пныи , вѣнцы́ тѧ сꙋгꙋ́быми ᲂу҆краша́етъ ,
є҆ѵ̾ге́нїе бг҃ᲂмꙋ́драѧ , и҆ тебѣ̀ черто́гъ свѣ́телъ пра́веднѡ , ꙗ҆́кѡ
пра́ведникъ да́рꙋетъ . є҆го́же превᲂзно́симъ во́ вѣки . ~Бл҃гᲂда́ть бж҃їѧ
свѣтᲂви́днѡ , ѡ҆блиста́вши тѧ̀ нн҃ѣ ѡ҆зарѧ́етъ во ѻ҆би́телехъ нбⷭ҇ныхъ . є҆ѧ́же
напо́лнитисѧ твᲂи́ми мᲂли́твами , непреста́ннѡ мᲂлѝ , сᲂверша́ющимъ твᲂю̀
па́мѧть бг҃ᲂмꙋ́драѧ . =боⷢ҇ . Б=ез̾сме́ртныѧ зарѝ и҆сто́чникъ свѣ́мы тѧ бцⷣе ,
ꙗ҆́кѡ ро́ждьшꙋю сло́во без̾сме́ртнаго ѻ҆ц҃а . всѣ́хъ сме́рти и҆збавлѧ́ющаго ,
превᲂзнᲂсѧ́щихъ є҆гѡ̀ во́ вѣки .

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Да пᲂю́тъ ра́дꙋющесѧ
црⷭ҇твїѧ всѧ̀ земле́наѧ , ѻ҆те́чествїѧ же ꙗ҆зы́кѡмъ да веселѧ́тсѧ , го́ры и҆
ᲂу҆до́лїѧ и҆ хо́лми , рѣ́ки и҆ мо́ре . и҆ всѧ̀ тва́рь гдⷭ҇а ны́нѣ ро́ждьшагᲂсѧ
велича́етъ . ~Ꙗ҆ви́сѧ ꙗ҆́кѡ пра́веденъ , прⷪ҇ро́кѡмъ гдⷭ҇и , ꙗ҆́кᲂже ви́дѣша
тѧ̀ . в̾ пᲂслѣ́днѧѧ времена̀ чл҃къ бы́въ , всѣ́мъ ꙗ҆ви́сѧ чл҃кѡмъ ,
в̾ виѳлїе́мѣ гра́дѣ і҆ꙋде́йстѣмъ . ѕвѣздѣ̀ пᲂказꙋ́ющи тѧ̀ ѕвѣздᲂсло́вцемъ ,
несказа́нныи . =Ѽ= ча́до сла́дкᲂе ка́кѡ пита́ю тѧ питѣ́ющаго ; ка́кѡ держꙋ́ тѧ ,
держа́щаго всѧ̀ ма́нїемъ ; ка́кᲂже пелена́ми пᲂвїю̀ , пᲂвива́ющагѡ всю̀ зе́млю
м̾гло́ю , вᲂпїѧ́ше всечⷭ҇таѧ влⷣчца . ю҆́же непреста́ннѡ велича́емъ .

=и҆́нъ , і҆рмо́съ , то́йже . В=о ѻ҆би́тели все́льшисѧ нбⷭ҇ныѧ сла́внаѧ , нн҃ѣ
пи́щи ра́йскїѧ спᲂдо́бисѧ ꙗ҆́вственѡ съ дв҃ами . ꙗ҆́кѡ мч҃нца всеи́стиннаѧ ,
и҆ съ мч҃нки дв҃а всенепᲂро́чнаѧ , є҆ѵ̾ге́нїе всебл҃же́ннаѧ . ~Жела́нїе
пᲂлꙋчи́ла є҆сѝ па́че ᲂу҆ма̀ и҆ смы́сла , жела́нїю кра́йнемꙋ пред̾стᲂѧ́щи
свѣ́тлѡ , и҆ свѣтᲂза́рными лꙋча́ми нача́льныѧ трⷪ҇цы , бг҃ᲂмꙋ́драѧ ꙗ҆́вственѡ
сїѧ́ющи , є҆ѵ̾ге́нїе до́браѧ дв҃о . ~Свѣщꙋ̀ держа́щи дв҃ства неꙋгаси́мꙋ ,
мч҃нческимъ вѣнце́мъ ᲂу҆краси́сѧ . и҆ ны́нѣ мᲂлѧ́щи непреста́ни ,
бл҃гᲂче́стнѡ тѧ любо́вїю чтꙋ́щимъ спасти́сѧ мл҃твами твᲂи́ми , є҆ѵ̾ге́нїе
всесла́внаѧ . ~Къ бжⷭ҇твенᲂмꙋ ны́нѣ и҆зы́де прᲂстꙋже́нїю вседо́блѧѧ , ра́нъ
прᲂше́дши ѻ҆́гнь нестерпи́мыи , и҆ непᲂстᲂѧ́ннꙋю во́дꙋ и҆скꙋше́ней , мч҃нце
є҆ѵ̾ге́нїе . хрⷭ҇та̀ ᲂу҆́бѡ мᲂлѝ спастѝ дш҃а на́ша . =боⷢ҇ . Ꙗ҆́=кѡ рꙋно̀
всенепᲂро́чнаѧ до́ждь нбⷭ҇ныи во́ чревѣ заче́нши . на́мъ рᲂдила̀ є҆сѝ ,
нетлѣ́нїе даю́щагѡ бл҃гᲂче́стнѡ тᲂгѡ̀ пᲂю́щимъ , и҆ тѧ̀ всенепᲂро́чнꙋю бцⷣꙋ
велича́емъ .

=свѣти́лен̾ , пред̾пра́зднествꙋ . И҆́=же пре́жде вѣ́къ вᲂсїѧ́выи ѿ ѻ҆ц҃а
є҆динᲂро́дныи , ѿ мт҃ре на пᲂслѣ́днѧѧ , се́й во́ градѣ виѳлїе́мстѣмъ грѧде́тъ
нн҃ѣ рᲂди́тисѧ , лю́дїе весели́тесѧ всѝ . =сла́ва , и҆ ны́нѣ . Ц=р҃ь всѣ́хъ
прихо́дитъ ны́нѣ в̾ виѳлїе́мъ . а҆́нг҃ли вᲂспѣва́ютъ нбⷭ҇наго сᲂдѣ́телѧ , ꙗ҆́кѡ
чл҃къ бо ражда́етсѧ ѿ пречⷭ҇тыѧ дв҃ы .

Н=а хвали́тѣхъ , стихѣ́ры , на д҃ . гла́съ , ѕ҃ . поⷣ . А҆́=нг҃льскїѧ
пред̾и҆ди́те си́лы , и҆́же в̾ виѳлїе́мѣ ᲂу҆гᲂто́вайте ꙗ҆́сли , сло́во бо
ражда́етсѧ , премꙋ́дрᲂсть прᲂи҆схо́дитъ . прїе́млетъ цѣлᲂва́нїе , цр҃кви
на ра́дᲂсть бцⷣѣ . лю́дїе рце́мъ , бл҃гᲂслᲂве́нъ прише́дыи бж҃е на́шъ сла́ва
тебѣ̀ . ~Пѣ́сньми ли́къ а҆́нг҃льскїи ны́нѣ пᲂчита́етъ , тебѐ свѣ́тлꙋю и҆
неи҆скꙋсᲂмꙋ́жнꙋю мт҃рь , ра́дꙋѧсѧ ликꙋ́етъ ржⷭ҇тво́мъ твᲂи́мъ пречⷭ҇таѧ .
ра́дꙋисѧ ᲂу҆пᲂва́нїе правᲂсла́внымъ . ра́дꙋисѧ застꙋ́пнице тебѐ пᲂю́щимъ .
тѣ́мже рце́мъ , бл҃гᲂслᲂве́нъ прише́дыи бж҃е на́шъ сла́ва тебѣ̀ . ~Цвѣ́тъ
и҆зы́детъ и҆з̾ ко́рене і҆єссе́ѡва , ѿ свѣ́тлагѡ прᲂпᲂвѣ́дасѧ прᲂро́ка .
зри́мъ бо дв҃ꙋю па́че є҆стества̀ , ро́ждьшꙋю шипо́къ любе́зныи в̾ верте́пѣ ,
сᲂпресто́ленъ ѻ҆ц҃ꙋ в̾ вы́шнихъ . лю́дїе рце́мъ , бл҃гᲂслᲂве́нъ прише́дыи бж҃е
на́шъ сла́ва тебѣ̀ . ~Дне́сь а҆да́мъ во́званъ бы́сть ѿ пре́лести , и҆ ѿ мра́чныѧ
сᲂпрᲂти́вника льстѝ . хрⷭ҇то́съ бо ѿ дв҃ы вᲂплᲂща́етсѧ ꙗ҆́кѡ чл҃къ , и҆́же
а҆да́ма ѡ҆бно́вль , и҆ ѿѧ́тъ клѧ́твꙋ дв҃ᲂю . лю́дїе рце́мъ , бл҃гᲂслᲂве́нъ
прише́дыи бж҃е на́шъ сла́ва тебѣ̀ . =сла́ва . гла́съ , то́йже . К=а́кѡ
неѡ҆бъє́млемыи ѡ҆бъѧ́тъ бы́сть во́ чревѣ ; ка́кѡ сы́и ѻ҆́гнь , лᲂже́снъ
неѡ҆палѧ́еши ; ка́кѡ рᲂди́шисѧ ѻ҆трᲂча̀ , и҆́же ѻ҆ц҃ꙋ съ приснᲂсꙋ́щныи , пло́ть
прїе́мъ ѿ неи҆скꙋсᲂмꙋ́жныѧ ; пᲂю̀ и҆ хвалю̀ вели́чїе твᲂѐ гдⷭ҇и , рᲂжде́нїѧ
стра́шнагѡ , ми́рꙋ на спасе́нїе .

=и҆ ны́нѣ . гла́съ , то́йже . П=рїиди́те вѣ́рнїи , срѧ́щемъ зижди́телѧ
прихᲂдѧ́ща на́ землю , ѿ дв҃ы вᲂсїѧ́ти . чистᲂто́ю прᲂсвѣти́мсѧ ,
дᲂбрᲂдѣ́тельми вᲂсїѧ́емъ , стра́хᲂмъ и҆ ра́дᲂстїю ᲂу҆гᲂто́вимсѧ . хрⷭ҇та̀
ви́дѣти во млⷣнствꙋющасѧ , ᲂу҆́мныма ѻ҆чи́ма , на́съ ѡ҆бᲂжа́ющагѡ земле́ныхъ
кᲂне́чнᲂю бл҃гᲂстїю .

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Го́ры и҆
хо́лми ꙳ взыгра́йте .꙳ се́бо дв҃аѧ приближа́етсѧ ꙳ рᲂди́ти спасе́нїе ,꙳
хрⷭ҇та̀ и҆зба́вителѧ на́шегѡ .

=сти́хъ : бг҃ъ ѿ ю҆́га прїи́детъ ,꙳ и҆ ст҃ы́и и҆з̾ гᲂры̀ присѣ́нныѧ ча́сты .
Г=рѧде́тъ и҆зба́витель ,꙳ бл҃гᲂꙋкраси́тесѧ ꙗ҆́сли .꙳ виѳлїе́мѣ ᲂу҆гᲂто́висѧ ,꙳
верте́пе прїимѝ ,꙳ чл҃кѡмъ и҆збавле́нїе .

=сти́хъ : гдⷭ҇и ᲂу҆слы́шахъ слꙋ́хъ тво́й и҆ ᲂу҆бᲂѧ́хсѧ ,꙳ гдⷭ҇и разꙋмѣ́хъ
дѣ́ла твᲂѧ̀ и҆ диви́хсѧ . В=сѣ́хъ прⷪ҇ро́къ прᲂрече́нїѧ ꙳ сᲂверша́ютсѧ .꙳
хрⷭ҇то́съ бо ражда́етсѧ ꙳ въ виѳлїе́мѣ гра́дѣ ,꙳ ѿ дв҃ы ѻ҆трᲂкᲂви́цы .

=сла́ва . гла́съ , то́йже . С=ла́ва тебѣ̀ ꙳ ѻ҆́ч҃е и҆ сн҃е и҆ дш҃е .꙳ и҆́мже
ᲂу҆смᲂтри́сѧ ꙳ та́инство ᲂу҆жа́снᲂе ,꙳ чл҃кѡмъ на пᲂрᲂжде́нїе .

=и҆ ны́нѣ . гла́съ , то́йже . Р=а́дꙋисѧ ꙗ҆́же жи́знь ꙳ ро́ждьшаѧ ми́рᲂви ꙳
дв҃о бцⷣе ꙳ ѿ дх҃а ст҃а́гѡ ,꙳ всѣ́мъ на и҆збавле́нїе .



