=МЦⷭ҇А ТОГО́ЖЕ ВЪ З҃І ДН҃Ь=

=ст҃ы́хъ трїе́хъ ѻ҆́трᲂкъ , а҆на́нїи , а҆за́рїи , и҆ миса́ила . и҆ ст҃а́гѡ
прᲂро́ка данїи́ла . =Н=а гдⷭ҇и вᲂзва́хъ , стихѣ́ры , прⷪ҇ро́кꙋ . гла́съ , д҃ .
поⷣ . ꙗ҆́=кѡ до́блѧ . ~Данїи́лъ чꙋ́дныи ,꙳ срⷣце и҆мѣ́ѧ чи́сто дх҃ꙋ жили́ще .꙳
ѿ негѡ̀ прᲂсвѣща́емь ,꙳ бꙋ́дꙋщихъ ꙗ҆вле́нїе ,꙳ прᲂрица́етъ ꙗ҆́вьственѡ .꙳
прⷪ҇ро́чества свѣ́тлᲂстїю ᲂу҆дᲂбрѧ́емь ,꙳ ꙗ҆́снѡ сказа́сѧ держа́щихъ ꙳
без̾зако́нныхъ царе́й ꙳ сᲂкрᲂве́ннаѧ со́нїѧ . ~Пре́жде заткнꙋ́въ ᲂу҆ста̀
свᲂѧ̀ ,꙳ пᲂсто́мъ не ѡ҆сла́бнымъ ,꙳ льво́мъ ᲂу҆ста̀ заткнꙋ́лъ є҆сѝ .꙳
пᲂсредѣ́ бо си́хъ стᲂѧ̀ прⷪ҇ро́че чꙋ́дныи ,꙳ и҆ к̾ бг҃ꙋ бл҃го́мꙋ вᲂз̾зира́ѧ ,꙳
пре́былъ є҆сѝ не ᲂу҆ѧ́звенъ ,꙳ несказа́ннᲂю си́лᲂю ,꙳ и҆́же всѧ̀ дѣ́йствꙋющагѡ
пресла́внѡ ,꙳ и҆зба́вителѧ дꙋ́шъ на́шихъ . ~На престо́лѣ сѣдѧ́щагѡ ,꙳ и҆
а҆́нг҃лы ѡ҆б̾стᲂи́магѡ ,꙳ непᲂстижи́маго ви́дѣлъ є҆сѝ сꙋдїю̀ ,꙳ сꙋдѧ́ща
пра́веднѡ ,꙳ прᲂро́че чꙋ́дныи .꙳ ᲂу҆ди́вльжесѧ ᲂу҆жа́снᲂмꙋ и҆ стра́шнᲂмꙋ
видѣ́нїю ,꙳ назнамена́лъ є҆сѝ и҆́же по тебѣ̀ всѣ́мъ ,꙳ написа́въ втᲂро́е
прише́ствїе ,꙳ вᲂпло́щшагᲂсѧ бг҃а на́шегѡ . =и҆́ны , стихѣ́ры , ст҃ы́мъ
ѻ҆трᲂко́мъ . гла́съ , то́йже . поⷣ . д=а́лъ є҆сѝ зна́менїе . ~Зако́нъ
держа́ще бг҃ᲂда́нныи ,꙳ пребᲂга́тїи ,꙳ скве́рными неѡ҆калѧ́стесѧ снѣ́дьми ,꙳ но
нетлѣ́ннꙋ дш҃е́внꙋю ,꙳ дᲂбро́тꙋ сᲂхра́ньше ,꙳ сᲂблюдо́сте плᲂтьскі́и
невреди́мь ,꙳ и҆ неꙋвѧда́емь цвѣ́тъ чꙋ́днїи ,꙳ и҆ кра́снꙋю лѣ́пᲂтꙋ .꙳ влⷣцѣ
сла́вѧщꙋ свᲂѧ̀ ᲂу҆го́дники . ~Бжⷭ҇твенымъ распалѧ́еми ,꙳ ю҆́нᲂшы пла́менемъ ,꙳
ѻ҆́гнь преѡ҆би́дѣша .꙳ в̾ не́мже ѡ҆рᲂша́еми сла́внїи ,꙳ ли́къ пресвѣ́телъ
вᲂѡ҆брази́вше ,꙳ пѣ́снь мнᲂгᲂпѣ́тꙋю ви́дѣша пᲂю́ще .꙳ и҆́бо непрее́мнᲂе
данїи́лъ ,꙳ црⷭ҇твїе хрⷭ҇то́во ви́дѣвъ ра́дᲂвашесѧ ,꙳ ꙗ҆́кѡ прᲂро́къ
всеи҆зрѧ́денъ . ~Слᲂвесѝ премꙋ́дрᲂсти твᲂеѧ̀ ,꙳ ᲂу҆ди́вльшесѧ мꙋчи́тели ,꙳
данїи́ле дᲂстᲂчꙋ́дныи ,꙳ и҆ ѻ҆́трᲂкъ ра́зꙋмꙋ ,꙳ халдѣ́йстѣй странѣ̀
нача́льствᲂвати ,꙳ и҆ владѣ́ти ва́съ сᲂтво́рше честні́и .꙳ дᲂбрᲂдѣ́тели бо
вѣ́сть ꙗ҆́вѣ чꙋди́тисѧ и҆ сꙋпᲂста́тъ ,꙳ и҆ житїѧ̀ свѣ́тлᲂсти .꙳ стра́сти бо
ᲂу҆держа́вше вла́стели бы́сте . =сла́ва . гла́съ , в҃ . Д=х҃о́внѡ на́съ вѣ́рнїи
сᲂбра̀ дне́сь прⷪ҇ро́къ данїи́лъ , и҆ трапе́зꙋ пред̾лᲂжѝ дᲂбрᲂдѣ́телей
ѡ҆би́льнꙋ , бᲂга́тымъ и҆ ни́щимъ , и҆ стра́ннымъ и҆ дᲂма́шнимъ . и҆ ча́шꙋ
разꙋ́мнꙋ и҆злива́ющꙋ во́ды бл҃гᲂче́стїѧ , и҆ веселѧ́щꙋ сердца̀ вѣ́рныхъ , и҆
дх҃а ст҃а́гѡ бл҃гᲂда́ть пᲂдаю́щꙋ . се́й бо пррⷪ҇къ пресвѣ́тлыи свѣти́льникъ
прᲂсїѧ́выи в̾ ми́рѣ , слꙋже́нїѧ всѧ̀ а҆сѷрі́йскаѧ низ̾лᲂжѝ , и҆ ѕвѣре́й
неᲂу҆крᲂти́мыхъ ᲂу҆ста̀ заградѝ . съ си́мже и҆ трїѐ ѻ҆́трᲂцы
да вᲂсхва́лѧтсѧ . не зла́та є҆стества̀ сꙋ́ще , и҆ зла́та и҆скꙋ́снѣйше
ꙗ҆́вльшесѧ . не ᲂу҆́бѡ сᲂж̾жѐ и҆́хъ ѻ҆́гнь пе́щныи , но сᲂхранѝ цѣ́лы . и҆́хже
сѣ́ра и҆ пе́клъ и҆ ро́ждїе вѣнча́ша . приведы́и же на́съ на лѣ́тнѣе
прехᲂжде́нїе гдⷭ҇ь , да спᲂдо́битъ на́съ дᲂсти́гнꙋти и҆ в̾ гдⷭ҇ьскїи честны́и
де́нь ржⷭ҇тва̀ хрⷭ҇то́ва . пᲂдаю́щагѡ на́мъ тѣ́хъ мᲂли́твами , ѡ҆чище́нїе
грѣхо́мъ , и҆ ве́лїю млⷭ҇ть . =и҆ нн҃ѣ , боⷢ҇ . В=сѐ ᲂу҆пᲂва́нїе мᲂѐ ,
к̾ тебѣ̀ вᲂз̾лага́ю мт҃и бж҃їѧ , сᲂхрани́ мѧ во свᲂе́мъ си кро́вѣ .
=крⷭ҇тᲂбоⷢ҇ , поⷣ . є҆=гда̀ ѿ́ древа . =крⷭ҇тᲂбоⷢ҇ . Є҆=гда̀ нескве́рнаѧ
а҆́гница , ви́дѣ свᲂегѡ̀ а҆́гньца на закᲂле́нїе ꙗ҆́кѡ чл҃ка во́лею влеко́ма ,
рыда́ющи глаго́лаше , без̾ча́дствᲂвати мѧ нн҃ѣ тщи́шисѧ хрⷭ҇тѐ , тебѐ
ро́ждьшꙋю . что́ се сᲂтвᲂри́лъ є҆сѝ и҆зба́вителю всѣ́хъ . ѻ҆ба́че вᲂспѣва́ю и҆
сла́влю , твᲂю̀ ю҆́же па́че ᲂу҆ма́ же и҆ сло́ва кра́йнюю бл҃гᲂсть ,
чл҃кᲂлю́бче .

Н=а стихо́внѣ , стихѣ́ры , во ѻ҆кта́и . сла́ва , и҆ ны́нѣ . гла́съ , ѕ҃ .
Д=анїи́лъ мꙋ́жь жела́нїи , ка́мень без̾ рꙋкꙋ̀ ѿсѣ́ченъ ви́дѣвъ тѧ̀ гдⷭ҇и .
младе́нца без̾ сѣ́мене рᲂжде́на прᲂвᲂз̾гласи́ тѧ , и҆́же ѿ дв҃ы вᲂплᲂще́на
сло́ва , непремѣ́ннагѡ бг҃а , и҆ сп҃са дш҃а́мъ на́шимъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , в҃ . В=е́лїѧ вѣ́ры и҆справле́нїѧ , во и҆сто́чницѣ пла́меннѣ , ꙗ҆́кѡ
на вᲂдѣ̀ пᲂко́йнѣ ст҃і́и трїѐ ѻ҆́трᲂцы ра́дᲂвахꙋсѧ . и҆ прᲂро́къ данїи́лъ ,
льво́мъ па́стырь ꙗ҆́кѡ ѻ҆вца́мъ ꙗ҆влѧ́шесѧ . тѣ́хъ мᲂли́твами хрⷭ҇тѐ бж҃е
пᲂми́лꙋй на́съ . =сла́ва , и҆ нн҃ѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени , є҆ди́нъ кано́нъ . во ѻ҆кта́и , и҆ ст҃ы́мъ два̀ . кано́нъ ,
прᲂро́кꙋ , на д҃ . и҆ ст҃ы́мъ трїе́мъ ѻ҆трᲂко́мъ , на д҃ . кано́нъ , прᲂро́кꙋ .
твᲂре́нїе ѳеѡ́фанᲂво . гла́съ , и҃ . пѣ́снь , а҃ . і҆рмо́съ . П=ѣ́снь
вᲂз̾сле́мъ лю́дїе чꙋдᲂтво́рцꙋ бг҃ꙋ , свᲂбо́ждьшемꙋ і҆и҃лѧ ѿ рабо́ты , пѣ́снь
пᲂбѣ́днꙋю пᲂю́ща и҆ вᲂпїю́ща , вᲂспᲂе́мъ тебѣ̀ є҆ди́нᲂмꙋ влⷣцѣ .

=запѣ́в̾ : С=т҃ы́и пррⷪ҇че данїи́ле , мᲂлѝ бг҃а ѡ҆ на́съ . ~Сп҃се
бл҃гᲂда́телю , всѣ́мъ бл҃ги́мъ вино́вниче , свѣтᲂно́снымъ свᲂи́мъ сїѧ́нїемъ ,
ᲂу҆́мъ мо́й прᲂсвѣтѝ чл҃кᲂлю́бче . ꙗ҆́кѡ да твᲂегѡ̀ прᲂро́ка вᲂсхвалю̀
сла́внꙋю па́мѧть . ~Оу҆́трѡ ꙗ҆́кѡ вᲂсїѧ́лъ є҆сѝ мꙋ́дре цѣлᲂмꙋ́дрїѧ ,
цѣлᲂмꙋ́дренꙋю спа́слъ є҆сѝ сꙋса́нꙋ . бг҃ъ бо тѧ̀ вᲂз̾дви́же вѣ́дѣтель
сᲂкрᲂве́нымъ , да ста́рца лꙋка́ваѧ ѡ҆сꙋ́дитъ . ~Стра́хᲂмъ ᲂу҆крѣплѧ́еми бж҃їимъ
а҆враа́мᲂвы внꙋ́цы , пи́щꙋ без̾зако́ннꙋю ѿтрѧсо́ша до́блественѣ . и҆ бжⷭ҇твенымъ
питѣ́ющесѧ жела́нїемъ бл҃гᲂче́стїѧ , к̾ вели́цѣй взѧ́ти бы́ша сла́вѣ .
=боⷢ҇ . Г=о́рꙋ зрѧ́ше мы́сленꙋю данїи́лъ сщ҃е́нныи , є҆ди́нꙋ пречи́стꙋю при́снѡ
дв҃ꙋю ѻ҆трᲂкᲂви́цꙋ . и҆з̾ не́ѧ же ѿсѣче́сѧ ка́мень краеꙋго́льныи , и҆ ле́сть
сᲂкрꙋшѝ всю̀ .

=дрꙋгі́и , кано́нъ , ст҃ы́мъ трїе́мъ ѻ҆трᲂко́мъ . є҆мꙋ́же краегране́сїе ,
си́цево : трѝ ѻ҆́трᲂки пᲂю̀ , и҆ данїи́ла вели́кагѡ . твᲂре́нїе ѳеѡ́фанᲂво .
гла́съ , и҃ . пѣ́снь , а҃ . і҆рмо́съ . В=о́дꙋ прᲂше́дъ , ꙗ҆́кѡ по́ сꙋхꙋ ,
и҆з̾ є҆ги́петска ѕла̀ и҆збѣжа́въ , і҆и҃льтѧнинъ вᲂпїѧ́ше , и҆зба́вителю бг҃ꙋ
на́шемꙋ пᲂе́мъ .

=запѣ́в̾ : С=т҃і́и трїѐ ѻ҆́трᲂцы , мᲂли́те бг҃а ѡ҆ на́съ . ~Без̾нача́льнᲂе
сло́во ѻ҆́ч҃ее , є҆́же пре́жде всѣ́хъ вѣ́къ ро́ждьшеесѧ бг҃ᲂлѣ́пнѡ , є҆́же
в̾ пещѝ ю҆́нᲂшами вᲂѡ҆бражено̀ ви́дѣно бы́вшее прᲂсла́вимъ . ~Глаго́лы
мꙋчи́телѧ ѕлᲂчести́вагѡ , бл҃гᲂро́днїи ѻ҆́трᲂцы ѡ҆плева́вше крѣ́пкѡ . снѣ́дьми
без̾зако́нныхъ ѡ҆скверни́тисѧ , халдѣ́йски невᲂсхᲂтѣ́ша . ~Пита́стесѧ ,
сло́вᲂмъ ᲂу҆́бѡ дш҃е́внѣ , снѣ́дьми же самᲂра́слеными пло́тьски . па́че
питѣ́ющихсѧ де́белыми снѣ́дьми , цр҃е́ви краснѣ́йши ѻ҆бразы̀ ꙗ҆ви́стесѧ .
=боⷢ҇ . Ꙗ҆́=дъ ѕмїи́нъ , в̾ слꙋ́ха го́рькѡ и҆злїѧ́вшїисѧ є҆́ввина , ꙗ҆́же
ѿ дв҃да вᲂзра́стшаѧ ѻ҆трᲂкᲂви́це и҆сцѣлѧ́еши , и҆зба́вителѧ пᲂро́ждьши .

=пѣ́снь , г҃ . і҆рмо́съ . Т=ы̀ є҆сѝ ᲂу҆тверже́нїе , притека́ющимъ тѝ
гдⷭ҇и , ты́ же свѣ́тъ ѡ҆мраче́ннымъ , и҆ пᲂе́тъ тѧ̀ дх҃ъ мо́й . ~Ра́зꙋмъ и҆
мꙋ́дрᲂсть ѿ́ бг҃а прїе́мъ , сказа́лъ є҆сѝ свѣтᲂꙗ҆вле́ннѡ , сѣно́внаѧ царе́мъ
со́нїѧ . ~Ѕмїѧ̀ ᲂу҆мᲂри́лъ є҆сѝ , пᲂсто́мъ низ̾ло́жъ сла́вне чꙋ́вственаго .
и҆́бо пе́рвѣе , неви́димыѧ пᲂбѣди́лъ є҆сѝ бѣ́сы . =боⷢ҇ . З=аре́ю
прᲂсвѣща́емь , ꙗ҆вле́ннꙋю зри́ши сла́вне го́рꙋ бж҃їю блгⷭ҇ве́ннꙋю , землены́мъ
ᲂу҆краше́нїе .

=и҆́нъ , і҆рмо́съ , то́йже . Р=а́зꙋмъ стѧжа́вше , бг҃ᲂнаꙋче́нныи влⷣко ,
ѻ҆́трᲂцы дв҃дᲂвы зако́ны ѻ҆те́ческїѧ , бг҃ᲂмꙋ́дренѡ сᲂблюдо́ша . ~Ѻ҆́гнь
не ѡ҆палѝ , чистѣ́йшаѧ тѣлеса̀ , бл҃гᲂчести́выхъ . пᲂсто́мъ бо
дш҃епита́тельнымъ напаѧ́хꙋсѧ . ~Хвалꙋ̀ всеми́рнꙋю , и҆ мнᲂгᲂпѣ́тꙋю , пᲂю́тъ
ѻ҆́трᲂцы трїѐ , пᲂсредѣ̀ пе́щи чꙋ́днѡ ѡ҆рᲂша́еми . =боⷢ҇ . Д=а ржⷭ҇тво̀
влⷣко , ѿ дв҃ствꙋющагѡ тѣлесѐ , пᲂка́жеши на́мъ . спаса́еши въ пещѝ
дв҃ствꙋющаѧ тѣлеса̀ .

=кᲂнда́къ , прᲂро́кꙋ . гла́съ , г҃ . Ѡ҆=чи́стившесѧ дх҃ᲂмъ свѣтᲂза́рнᲂе твᲂѐ
срⷣце , прⷪ҇ро́чествїѧ бы́сть свѣ́тлᲂе прїѧ́телище . гл҃еши бо ꙗ҆́кѡ
настᲂѧ́щаѧ дале́че сꙋ́щаѧ . львы̀ ᲂу҆крᲂти́лъ є҆сѝ в̾ве́рженъ бы́въ в̾ ро́въ .
сегѡ̀ ра́ди тѧ̀ пᲂчита́емъ прᲂро́че бж҃їи данїи́ле сла́вне . =и҆́кᲂсъ . І҆=с҃а
хрⷭ҇та̀ , и҆́стиннагѡ бг҃а на́шегѡ , є҆го́же бжⷭ҇твенᲂе ꙗ҆́снѡ прише́ствїе
прᲂвᲂз̾гласи́лъ є҆сѝ . мᲂлѝ непреста́ннѡ , и҆́же с̾ весе́лїемъ бжⷭ҇твенꙋю
сїю̀ твᲂрѧ́щимъ па́мѧть твᲂю̀ . и҆ вѣ́рᲂю чтꙋ́щимъ тѧ̀ , и҆скꙋше́нїй всѧ́кихъ
спасти́сѧ , и҆ грѣхо́въ и҆ ѡ҆б̾стᲂѧ́нїи , ꙗ҆́кѡ дерзнᲂве́нїе бг҃ᲂмꙋ́дре
и҆мѣ́ѧ . и҆ во ѿверзе́нїе мᲂи́мъ пᲂда́ждь ᲂу҆стна́мъ , тѧ̀ пѣ́ти , незазо́рно
сло́во . и҆ ника́кᲂже менѐ гнꙋша́йсѧ , прᲂро́че бж҃їи данїи́ле сла́вне .
=сѣда́ленъ , ѻ҆трᲂко́мъ . гла́съ , и҃ . Т=рⷪ҇цы ѻ҆́бразъ сᲂѡ҆бра́знѡ ,
ѿ невеще́ственыхъ шаро́въ во пла́мени ѻ҆́трᲂцы , написа́ша тро́стїю вѣ́ры . и҆
сло́ва кра́йнее на́ землю сни́тїе та́йнѡ ви́дѣша , и҆ всѣ́мъ прᲂпᲂвѣ́даша .
тѣ́мже и҆ ро́сꙋ съ нб҃сѐ прїе́мше дх҃о́внꙋю , и҆стᲂча́ютъ вѣ́рнымъ
дарᲂва́нїѧ . и҆ вᲂпїю́ще мо́лѧтсѧ , да́рꙋй хрⷭ҇тѐ бж҃е сᲂгрѣше́нїемъ
ѡ҆ставле́нїе , ꙗ҆́кѡ бл҃гᲂсе́рдъ , пра́з̾днꙋющимъ любо́вїю па́мѧть ва́шꙋ .
=и҆́нъ , сѣда́ленъ , прᲂро́кꙋ . П=рᲂро́чествїѧ бл҃гᲂда́тїю ѡ҆бᲂгати́всѧ ,
дв҃ыѧ ржⷭ҇тво̀ сѣ́ннѡ написꙋ́еши , и҆ рѣши́ши со́нїѧ царе́мъ ꙗ҆́в̾ственѣ .
в̾ве́рженъ же бы́въ в̾ ро́въ , ꙗ҆́кѡ мч҃нкъ наꙋчи́лъ є҆сѝ пресла́внѡ бл҃же́нне
пᲂсти́тисѧ львы̀ . тѣ́мъ разᲂри́лъ є҆сѝ без̾бо́жнᲂе слꙋже́нїе . ѕмїѧ̀
ᲂу҆би́лъ є҆сѝ до́бльствᲂвавъ свѣ́тлѡ , данїи́ле дᲂстᲂчꙋ́дне . мᲂлѝ хрⷭ҇та̀
бг҃а грѣхо́въ ѡ҆ставле́нїе дарᲂва́ти , чтꙋ́щимъ любо́вїю па́мѧть твᲂю̀ .
=сла́ва , и҆ ны́нѣ , боⷢ҇ . Ꙗ҆́=кѡ всенепᲂро́чнаѧ невѣ́сто твᲂрцꙋ̀ , ꙗ҆́кѡ
не и҆скꙋсᲂмꙋ́жнаѧ мт҃и и҆зба́вителѧ прїѧ́телище , ꙗ҆́кѡ сꙋ́щи ᲂу҆тѣ́шителѧ
всепѣ́таѧ , без̾зако́нїю мѧ сꙋ́ща скве́рно жили́ще , и҆ бѣсо́мъ и҆гра́лище
в̾ ра́зꙋмѣ бы́вша , пᲂтщи́сѧ и҆ си́хъ ѕлᲂдѣ́йствїѧ мѧ и҆зба́вити , свѣ́тло
жили́ще дᲂбрᲂдѣ́тельми сᲂдѣ́лавши , свѣтᲂда́тельнаѧ и҆ нетлѣ́ннаѧ , разженѝ
ѻ҆́блакъ страсте́й , и҆ вы́шнѧгѡ прича́стїѧ спᲂдо́би , и҆ свѣ́тꙋ невече́рнемꙋ
мл҃твами сѝ . =крⷭ҇тᲂбоⷢ҇ . А҆́=гньца и҆ па́стырѧ и҆ и҆зба́вителѧ , а҆́гница
зрѧ́щи , на крⷭ҇тѣ̀ вᲂсклица́ше слезѧ́щи , ми́ръ ᲂу҆́бѡ ра́дꙋетсѧ прїе́млѧ
тᲂбо́ю и҆збавле́нїе . ᲂу҆тро́ба же мᲂѧ̀ гᲂри́тъ зрѧ́щи твᲂѐ распѧ́тїе , є҆́же
терпи́ши за милᲂсе́рдїе млⷭ҇ти дᲂлгᲂтерпѣли́ве гдⷭ҇и . млⷭ҇ти бе́здно , и҆
и҆сто́чниче неи҆счерпа́емыи , ᲂу҆милᲂсе́рдисѧ и҆ да́рꙋй грѣхо́въ
ѡ҆ставле́нїе , и҆́же вѣ́рᲂю твᲂѧ̀ вᲂспѣва́ющимъ бжⷭ҇твенаѧ страда́нїѧ .

=пѣ́снь , д҃ . і҆рмо́съ . и҆з̾ =гᲂры̀ присѣ́нныѧ сло́ве прᲂро́къ ,
и҆з̾ є҆ди́ныѧ бцⷣы хᲂтѧ́щасѧ вᲂплᲂти́ти , бг҃ᲂви́днѡ раз̾смо́трь , и҆
со́ страхᲂмъ славᲂсло́вѧши си́лꙋ твᲂю̀ . ~Зако́нъ бл҃гᲂче́стнѡ сᲂхра́нь , ѽ
прᲂро́че , и҆́стиннаго премꙋ́дрᲂсти пᲂзна́лъ є҆сѝ да́телѧ . та́йнымъ же
наꙋча́юща , и҆ глꙋбо́кимъ , и҆́же во тмѣ́ тѧ прᲂсвѣща́юща . ~Чи́стꙋ жи́знь
пᲂжи́въ бг҃ᲂꙗ҆вле́нне , жела́нїи мꙋ́жь нарече́сѧ . мꙋ́жески бо стра́сти
пᲂпра́въ , к̾ нестарѣ́ющейсѧ преста́висѧ жи́зни . ~Все́льшаѧсѧ в̾ тѧ̀
ᲂу҆тѣ́шителева бл҃гᲂда́ть данїи́ле , пᲂказꙋ́етъ свѣтᲂно́сна , и҆ пᲂбѣди́телѧ
мꙋчи́телемъ и҆ царе́мъ . и҆ премꙋ́дрᲂсти жили́ще . =боⷢ҇ . К=а́мень тѧ̀
без̾ рꙋкꙋ̀ ѿсѣ́ченъ сло́ве , ѿ гᲂры̀ зри́тъ дв҃ыѧ бцⷣы , данїи́лъ прᲂро́къ ,
взыва́ѧ , и҆ вᲂспѣва́ѧ твᲂѐ ржⷭ҇тво̀ .

=и҆́нъ , і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́инство ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Данїи́лъ премꙋ́дрыи ,
бжⷭ҇твенѣ ᲂу҆́мъ прᲂсвѣ́щь , со́нїѧ раз̾рѣшѝ самᲂде́ржцемъ , бжⷭ҇твенᲂю
бл҃гᲂда́тїю . ~Ѡ҆блистава́етъ чꙋдесмѝ , є҆́же в̾ пещѝ ѻ҆́трᲂкъ страда́нїе .
мꙋчи́телѧ бо ᲂу҆лᲂви́ша ко ᲂу҆вѣ́дѣнїю твᲂемꙋ̀ всеси́льне . ~Сᲂгла́сїѧ
ѻ҆рга́ны , и҆ мꙋсикі́йскагѡ гла́са всеслᲂже́нїѧ , до́блественыѧ
непривлеко́ша . и҆ злато́мꙋ ѻ҆́бразꙋ непᲂклᲂни́шасѧ . =боⷢ҇ . П=ѣ́сньми
всепѣ́таѧ , и҆́же в̾ вавѷлѡ́нѣ дѣ́ти , пᲂчита́ютъ сн҃а твᲂегѡ̀ пребжⷭ҇твенаго .
є҆го́же в̾ пещѝ пᲂзна́ша .

=пѣ́снь , є҃ . і҆рмо́съ . Ѿ= ́нᲂщи невѣ́дѣнїѧ , бг҃ᲂразꙋ́мїемъ прᲂсвѣще́й
кᲂнцы̀ , прᲂсвѣти́ мѧ ᲂу҆́трᲂмъ , славᲂсло́вїѧ твᲂегѡ̀ гдⷭ҇и .
~Страда́льческїѧ по́двиги , прⷪ҇ро́чествїѧ ᲂу҆ѧсни́въ прᲂпᲂвѣ́данїемъ .
сїѧ́еши ѡ҆бᲂи́ми , бжⷭ҇твенагѡ дх҃нᲂве́нїѧ и҆спо́лненъ . ~Премꙋ́дръ ꙗ҆ви́сѧ
бл҃же́нне , и҆́же па́че ᲂу҆ма̀ премꙋ́дрᲂсти сїѧ́ньми , вели́кїи бг҃ᲂгл҃иве
данїи́ле , и҆ всѣ́хъ прᲂсвѣти́лъ є҆сѝ . =боⷢ҇ . Т=а́йнѡ наставлѧ́етъ
ѻ҆́бразы , не и҆з̾гл҃аннагѡ вᲂплᲂще́нїѧ чи́стаѧ , и҆́же и҆з̾ тебѐ вы́шнѧгѡ ,
данїи́лъ прᲂро́къ сла́вныи .

=и҆́нъ , і҆рмо́съ . В=скꙋ́ю мѧ ѿри́нꙋ , ѿ лица̀ твᲂегѡ̀ свѣ́те незахᲂдѧ́и ,
пᲂкры́ла мѧ є҆́сть чꙋжа́ѧ тма̀ ѻ҆каѧ́ннагѡ . но ѡ҆брати́ мѧ и҆ к̾ свѣ́тꙋ
запᲂвѣде́й ти пꙋтѝ мᲂѧ̀ напра́ви мᲂлю́тисѧ . ~Наꙋ́чьшесѧ зако́нꙋ сп҃се ,
не ѿверго́шасѧ твᲂѧ̀ ᲂу҆го́дницы , данїи́лъ вели́кїи , с̾ тремѝ ю҆́нᲂшами
бг҃ᲂразꙋ́мными . но крѣ́пᲂсть прїе́мше є҆́же ѿ тебѐ бл҃гᲂда́телѧ , мꙋчи́телѧ
мꙋ́жески пᲂбѣди́ша . ~Та́йнѡ наꙋча́шесѧ данїи́лъ , чл҃кᲂлю́бче твᲂи́мъ
та́йнамъ . на ѻ҆́блацѣ бо ꙗ҆́кѡ сн҃а тѧ челᲂвѣ́ча грѧдꙋ́ща , и҆ ꙗ҆зы́кѡмъ
всѣ́мъ ꙗ҆́кѡ сꙋдїю̀ и҆ цр҃ѧ зрѧ́ше , ᲂу҆ма̀ чистᲂто́ю . ~Оу҆краси́сѧ ѽ дѣ́ти ,
па́че ка́мене сапфи́ра ва́ше сᲂвᲂкꙋпле́нїе . ꙗ҆́кѡ зарѧ̀ зла́тнаѧ ,
бл҃гᲂче́стїѧ ре́внᲂстїю распа́льшесѧ хᲂдѧ́ще ра́дᲂстнѡ в̾ пещѝ , и҆
сᲂбира́юще ли́къ преми́рныи . =боⷢ҇ . Д=анїи́лъ тѧ̀ дв҃о го́рꙋ прᲂписа̀ ꙗ҆́вѣ
бжⷭ҇твеныи , трїе́ же ѻ҆́трᲂцы ви́дѣвше пла́мень ѡ҆рᲂша́ющь , твᲂѐ бжⷭ҇твенᲂе
ржⷭ҇тво̀ пѣ́сненѡ вᲂсхвалѧ́ютъ , ꙗ҆́кѡ сп҃са и҆ жи́зни да́телѧ и҆ гдⷭ҇а .

=пѣ́снь , ѕ҃ . і҆рмо́съ . Ꙗ҆́=кᲂже пррⷪ҇ка и҆зба́ви и҆з̾ глꙋбины̀
преи҆спо́днїѧ , хрⷭ҇тѐ бж҃е , и҆ менѐ ѿ грѣ́хъ мᲂи́хъ и҆зба́ви , ꙗ҆́кѡ
чл҃кᲂлю́бецъ . и҆ напра́ви живо́тъ мо́й мᲂлю́тисѧ . ~А҆́нг҃льскїѧ ты̀ ли́ки
свѣ́тᲂмъ пресвѣ́тлымъ зрѧ̀ пᲂдража́тель всеи҆зрѧ́денъ си́мъ бы́лъ є҆сѝ . всѣ́хъ
цр҃ѧ питѣ́ѧсѧ сїѧ́ньми . ~Спасе́ннᲂе сло́ва прише́ствїе вᲂз̾вѣща́ѧ ,
прᲂвᲂзвѣсти́лъ є҆сѝ и҆ хра́мꙋ разᲂре́нїе . и҆ бл҃гᲂда́ти па́че ᲂу҆ма̀
дарᲂва́нїѧ . =боⷢ҇ . С=ѐ дв҃аѧ во ᲂу҆тро́бѣ ꙗ҆́вѣ за́чнетъ хрⷭ҇та̀ бг҃а ,
ѡ҆сїѧ́вшисѧ дх҃ᲂмъ . є҆́же ᲂу҆́бѡ прᲂначерта́нїе прᲂви́дѣ , данїи́лъ
сла́вныи .

=и҆́нъ , і҆рмо́съ . Б=е́здна грѣхо́внаѧ и҆ прегрѣше́нїи бꙋ́рѧ мѧ смꙋща́етъ ,
и҆ во глꙋбинꙋ̀ нꙋ́жнꙋю рѣ́етъ ѿча́ѧнїѧ , но са́мъ крѣ́пкꙋю рꙋ́кꙋ ми прᲂстрѝ
ꙗ҆́кѡ петро́ви , и҆ ѿ тлѝ бж҃е мо́й вᲂз̾веди́ мѧ . ~Ѡ҆блада́вше є҆сте́ствеными
страстьмѝ си́лᲂю сло́ва , странѣ̀ ꙗ҆зы́къ халдѣ́йскихъ вла́стеле бы́сте .
вѣ́сть бо дᲂбрᲂдѣ́тель че́сть пᲂда́ти стѧжа́вшимъ ю҆̀ , ѽ дв҃дᲂвы мꙋ́дрїи
внꙋ́цы . ~Въ ме́ртвᲂсть данїи́лъ живᲂно́снꙋ ѡ҆дѣ́ѧвсѧ дре́вле , и҆́же ꙗ҆́кѡ
бг҃а халде́ѡмъ ѕлᲂчести́внѡ мни́маго ᲂу҆бива́етъ , снѣ́дїю ѕмїѧ̀ ѕла́гѡ .
сщ҃е́нники же ѕлᲂчести́выѧ , мꙋ́дрѣ ᲂу҆би́лъ є҆́сть . =боⷢ҇ . М=и́лᲂстива мѝ
сꙋдїю̀ и҆ сн҃а свᲂегѡ̀ бцⷣе дв҃о , твᲂи́ми мᲂли́твами бы́ти в̾ де́нь сꙋ́дныи ,
и҆зба́вити же лю́тыхъ , мт҃и ᲂу҆мᲂлѝ . на тѧ́ бо є҆ди́нꙋ ᲂу҆пᲂва́нїе
вᲂз̾лᲂжи́хъ .

=кᲂнда́къ . гла́съ , ѕ҃ . Р=ꙋкᲂпи́саннаго ѻ҆́браза непᲂче́тше , но
не ѡ҆пи́саннымъ сꙋщество́мъ вᲂѡ҆рꙋ́жьшесѧ , требл҃же́ннїи , в̾ тꙋзѣ̀ ѻ҆́гненѣй
прᲂсла́вистесѧ . пᲂсредѣ́ же пла́мене непᲂстᲂѧ́ннагѡ стᲂѧ́ще , бг҃а призва́сте .
ᲂу҆скᲂрѝ ще́дрыи , и҆ пᲂтщи́сѧ ꙗ҆́кѡ млⷭ҇тивъ на́ пᲂмᲂщь на́шꙋ , ꙗ҆́кѡ мо́жеши
хᲂтѧ́и . =и҆́кᲂсъ . П=рᲂстрѝ свᲂю̀ рꙋ́кꙋ , є҆ю́же дре́вле прїѧ́ша
и҆скꙋше́нїе . є҆гѵ́птѧне бᲂрю́щесѧ , и҆ є҆вре́и бᲂри́ми . не ѡ҆ста́ви и҆
на́съ , да непо́жретъ на́съ сме́рть жа́ждꙋщаѧ на́съ , и҆ сатана̀ ненави́дѧи
на́съ . но прибли́жисѧ на́мъ , и҆ пᲂщадѝ дш҃а на́ша . ꙗ҆́кᲂже пᲂщадѣ̀ ,
и҆нᲂгда̀ ѻ҆́трᲂки свᲂѧ̀ , и҆́же въ вавѷлѡ́нѣ , непреста́ннѡ сла́вѧщихъ тѧ , и҆
в̾ве́рженыѧ тебѐ ра́ди в̾ пе́щь . и҆ ѿ сеѧ̀ вᲂпїю́щихъ тѝ , ᲂу҆скᲂрѝ
ще́дрыи , и҆ пᲂтщи́сѧ ꙗ҆́кѡ млⷭ҇тивъ на́ пᲂмᲂщь на́шꙋ , ꙗ҆́кѡ мо́жеши хᲂтѧ́и .

=пѣ́снь , з҃ . і҆рмо́съ . Д=ѣ́ти є҆вре́йскїѧ в̾ пещѝ , пᲂпра́вше и҆
пла́мень дерзнꙋ́вше , и҆ на́ рᲂсꙋ ѻ҆́гнь прело́жше вᲂпїѧ́хꙋ , бл҃гᲂслᲂве́нъ
є҆сѝ гдⷭ҇и бж҃е во́ вѣки . ~Зако́нᲂмъ пррⷪ҇че ѡ҆гражде́нъ , невᲂсхᲂтѣ̀
ѡ҆скверни́тисѧ без̾зако́ннѡ . но бжⷭ҇твенѣ ᲂу҆мо́мъ прᲂсвѣще́нымъ вᲂпїѧ́ше ,
бл҃гᲂслᲂве́нъ є҆сѝ гдⷭ҇и бж҃е во́ вѣки . ~Всѣ́хъ ᲂу҆жаса́етъ твᲂѐ чꙋ́до ,
ꙗ҆́кᲂже прⷪ҇ро́кꙋ бо прⷪ҇ро́къ тебѣ̀ пред̾ста̀ вᲂсхище́нъ , пи́щꙋ принᲂсѧ̀
тебѣ̀ . и҆ вᲂпїѧ̀ , бл҃гᲂслᲂве́нъ є҆сѝ гдⷭ҇и бж҃е во́ вѣки . ~Внꙋ́трь ро́ва
затвᲂре́нъ , и҆ льво́мъ на снѣ́дь пред̾лᲂже́нъ , спасе́сѧ , бг҃ꙋ пᲂкры́вшꙋ тѧ̀
бл҃же́нне . бл҃гᲂслᲂве́нъ є҆сѝ зᲂвꙋ́ща , бж҃е ѻ҆ц҃ъ на́шихъ . =боⷢ҇ . С=трꙋю̀
незави́стнѡ и҆стᲂча́еши и҆сцѣле́нїемъ ѽ дв҃о бг҃ᲂмт҃и . данїи́лъ бо ꙗ҆́снѡ
ᲂу҆зрѣ́ тѧ го́рꙋ , и҆з̾ неѧ́ же сп҃съ вᲂсїѧ̀ , бг҃ъ ѻ҆ц҃ъ на́шихъ .

=и҆́нъ , і҆рмо́съ . Д=ѣ́ти бл҃гᲂчести́выѧ в̾ вавѷло́нѣ , тѣ́лꙋ злато́мꙋ
непᲂклᲂни́шасѧ , но пᲂсредѝ пе́щи пла́менны прᲂхлажда́еми , пѣ́снь вᲂспѣва́хꙋ
гл҃юще , блгⷭ҇ве́нъ бг҃ъ ѻ҆ц҃ъ на́шихъ . ~Гла́съ бг҃ᲂлюбе́зенъ пᲂѧ́шесѧ
и҆з̾ среды̀ ѻ҆гнѧ̀ , вседержи́телю . а҆за́рїѧ бо бжⷭ҇твеныи ли́къ сᲂста́вль ,
пѣ́снь вᲂспѣва́ѧ гл҃аше , бл҃гᲂслᲂве́нъ бг҃ъ ѻ҆ц҃ъ на́шихъ . ~Цѣвни́ца ю҆́нᲂшъ ,
бг҃ᲂсло́вѧше всѣ́хъ бг҃а и҆ вседержи́телѧ . и҆́же тѣ́мъ в̾ пещѝ ꙗ҆́снѡ
ꙗ҆́вльшагᲂсѧ . и҆ пѣ́снь вᲂспѣва́хꙋ , глаго́люще , бл҃гᲂслᲂве́нъ бг҃ъ ѻ҆ц҃ъ
на́шихъ . ~Трѝ , и҆́же в̾ пещѝ в̾ве́рженыѧ ви́дѣвъ ца́рь , ꙗ҆́кѡ ᲂу҆зрѣ̀
четве́ртагѡ видѣ́нїе , сн҃а превѣ́чнаго бж҃їѧ , всѣ́мъ вᲂзᲂпѝ , бл҃гᲂслᲂве́нъ
бг҃ъ ѻ҆ц҃ъ на́шихъ . =боⷢ҇ . И҆=мѣ́ѧ прᲂсщ҃е́нъ бжⷭ҇твенᲂю заре́ю ᲂу҆́мъ ,
данїи́ле бг҃ᲂбл҃же́нне , дв҃ыѧ ржⷭ҇тво̀ ꙗ҆́вѣ пред̾ви́дѣвъ , та́йными ѻ҆бразы̀
вᲂѡ҆бража́емо . бл҃гᲂслᲂве́нъ вᲂпїѧ́ше бг҃ъ ѻ҆ц҃ъ на́шихъ .

=пѣ́снь , и҃ . і҆рмо́съ . Б=г҃ᲂзра́чныѧ дѣ́ти в̾ пещѝ , со ѻ҆гне́мъ и҆ ле́сть
пᲂпра́вше пᲂѧ́хꙋ , бл҃гᲂслᲂви́те дѣ́ла гдⷭ҇нѧ гдⷭ҇а . ~Сщ҃еннᲂꙗ҆вле́нъ пᲂказа́сѧ
ѽ прᲂро́че , и҆ дѣ́йственымъ видѣ́нїемъ со беспло́тными вᲂпїѧ́ше ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Тѧ̀ пребл҃же́нне вᲂсхвалѧ́емъ всѝ , и҆
въ честно́е тᲂржество̀ твᲂѐ ра́дꙋющесѧ взыва́емъ , бл҃гᲂслᲂви́те всѧ̀ дѣ́ла
гдⷭ҇нѧ гдⷭ҇а . =боⷢ҇ . И҆́=же пречꙋ́днꙋю ѻ҆трᲂкᲂви́цꙋ бг҃ᲂгла́сне ,
начерта́нными ѻ҆бразы̀ ᲂу҆смᲂтри́въ , вᲂз̾зыва́ше , бл҃гᲂслᲂви́те всѧ̀ дѣ́ла
гдⷭ҇нѧ гдⷭ҇а .

=и҆́нъ , і҆рмо́съ . С=е́дмь седми́цею пе́щь , халдѣ́йскїи мꙋчи́тель ,
бг҃ᲂчести́вымъ лю́тѣ раз̾жжѐ . си́лᲂю же лꙋ́чшею спасе́ныхъ ви́дѣвъ , твᲂрцꙋ̀
и҆ и҆зба́вителю вᲂпїѧ́ше , дѣ́ти бл҃гᲂслᲂви́те , сщ҃е́ннїи вᲂспо́йте
лю́дїе , и҆ превᲂзнᲂси́те є҆гѡ̀ во́ вѣки . ~А҆враа́мᲂво бл҃гᲂро́дїе спастѝ
тща́щесѧ , сво́йственᲂе к̾ немꙋ̀ стѧжа́сте ѡ҆снᲂва́нїе вѣ́ры , и҆ наде́жды
прпⷣбнїи , терпѣ́нїе и҆ напа́стемъ пᲂдража́нїе . вᲂпїю́ще , бл҃гᲂслᲂви́те
сщ҃е́ннїи влⷣкꙋ , лю́дїе превᲂзнᲂси́те є҆гѡ̀ во́ вѣки . ~И҆́же ꙗ҆́кѡ свѣти́ла
прᲂсїѧ́вше , и҆ зе́млю ѡ҆небеси́вше , и҆ бл҃гᲂче́стїѧ прᲂсвѣще́нїемъ
ѡ҆сїѧ́вшесѧ , всеми́рнᲂе сᲂста́вльше ликᲂстᲂѧ́нїе пᲂю́тъ , и҆́же ѿ напа́сти
спа́сшемꙋ влⷣцѣ . дѣ́ти бл҃гᲂслᲂви́те , сщ҃е́ннїи вᲂспо́йте , лю́дїе
превᲂзнᲂси́те є҆гѡ̀ во́ вѣки . ~Ю҆́нᲂшески пᲂгаси́вше распали́мꙋю пе́щь , и҆
льво́мъ че́люсти загра́ждьше дв҃дᲂвы внꙋ́цы . ны́нѣ ра́дꙋющесѧ пᲂю́тъ , тѧ̀
бл҃гᲂда́телѧ цр҃ѧ всѣ́хъ . дѣ́ти бл҃гᲂслᲂви́те , сщ҃е́ннїи по́йте , лю́дїе
превᲂзнᲂси́те є҆гѡ̀ во́ вѣки . =боⷢ҇ . Т=а́йнѡ наꙋча́етъ пречи́стаѧ данїи́лъ
премꙋ́дрыи , и҆ прᲂѡ҆бража́ютъ ѻ҆́трᲂцы трїѐ ржⷭ҇тво̀ твᲂѐ , бг҃ᲂмꙋ́дренїи .
ѻ҆́бразы зрѧ́ще , и҆́же и҆з̾ ᲂу҆тро́бы твᲂеѧ̀ прᲂше́дшаго несказа́ннѡ . є҆го́же
дѣ́ти бл҃гᲂслᲂвѧ́тъ , сщ҃е́ннїи вᲂспѣва́ютъ , лю́дїе превᲂзно́сѧтъ во всѧ̀
вѣ́ки .

=пѣ́снь , ѳ҃ . і҆рмо́съ . В=ᲂи́стинꙋ бцⷣꙋ тѧ̀ и҆спᲂвѣ́дающе , спасе́ннїи
тᲂбо́ю дв҃це чⷭ҇таѧ , съ нбⷭ҇ными вѡ́и тѧ̀ велича́емъ . ~Пᲂжа́лъ є҆сѝ твᲂи́хъ
бᲂлѣ́зней плᲂды̀ , на́ нб҃сѣхъ со прⷪ҇ро́ки ликꙋ́ѧ при́снѡ , ѻ҆́крестъ вы́шнѧгѡ
престо́ла вседержи́телева . ~Свѣ́тᲂмъ трисо́лнечнымъ , ны́нѣ свѣтᲂно́сецъ
жела́нїемъ кра́йнимъ пред̾стᲂи́ши , с̾ беспло́тными ли́ки веселѧ́сѧ . =боⷢ҇ .
К=расна̀ сла́ва твᲂѧ̀ , є҆ѧ́же ны́нѣ наслажда́ешисѧ и҆́бо препѣ́тꙋю ѻ҆трᲂкᲂви́цꙋ
прᲂро́че честны́и , ѻ҆бразы̀ вᲂз̾вѣща́ти всѣ́мъ спᲂдо́бисѧ .

=и҆́нъ , і҆рмо́съ , то́йже . Д=ᲂстиго́сте кᲂнчи́нꙋ жела́емꙋю , и҆ жела́нїѧ
кᲂне́чнаѧ , пред̾стᲂитѐ в̾ нбⷭ҇ныхъ черто́зѣхъ , ѻ҆́трᲂцы пребᲂга́тїи .
~Ра́дꙋющесѧ рꙋкᲂѧ́ти є҆́же ѿ сле́зъ , до́брагѡ ва́шегѡ дѣ́ланїѧ прїѧ́сте ,
нетлѣ́нїѧ кла́съ плᲂдᲂнᲂси́вше . ~Вᲂсїѧ̀ свѣ́тлᲂсть ны́нѣ ва́мъ дᲂсто́йнѡ ,
и҆ весе́лїе срⷣца прᲂцвѣтѐ , ѿ ню́дꙋ же ѿбѣжѐ печа́ль , всели́стесѧ . =боⷢ҇ .
П=а́жить сме́ртнꙋю ᲂу҆ста́вила є҆сѝ дв҃о , живᲂда́вца ро́ждьши и҆ гдⷭ҇а ,
ѡ҆живᲂтвᲂрѧ́щаго , вѣ́рᲂю велича́ющихъ тѧ̀ .

=свѣти́ленъ . М=ꙋ́жь жела́нїи бы́лъ є҆сѝ вᲂи́стинꙋ , сло́ва бо вᲂплᲂще́нїе
прᲂвᲂз̾вѣсти́лъ є҆сѝ пе́рвїе . ѕвѣ́ри пᲂкᲂри́лъ є҆сѝ , и҆ пре́лесть
ᲂу҆ста́вилъ є҆сѝ вавѷлѡ́нскꙋю . и҆ всѧ́кѡ шата́нїе бѣсо́вскᲂе низ̾лᲂжи́лъ
є҆сѝ , хрⷭ҇то́вѣмъ пᲂсо́бїемъ прⷪ҇ро́че . =сла́ва , и҆ ны́нѣ , боⷢ҇ .
Р=жⷭ҇тво̀ неи҆з̾лаго́ланнᲂе пречⷭ҇тыѧ дв҃ы , вᲂѡ҆бража́юще трᲂечи́сленїи ст҃ы́ѧ
трⷪ҇цы . пла́мень пᲂпра́ша ѻ҆гнѧ̀ , и҆ ѡ҆рᲂша́еми а҆́нг҃ла сни́тїемъ .
сла́внїи , а҆на́нїѧ , а҆за́рїѧ , и҆ миса́илъ , и҆́хже вѣ́рᲂю вᲂсхва́лимъ .

Н=а стихо́внѣ , стⷯры , во ѻ҆кта́и . сла́ва . гла́съ , в҃ . Д=х҃о́внѡ на́съ
вѣ́рнїи сᲂбра̀ дне́сь прᲂро́къ данїи́лъ , и҆ трапе́зꙋ пред̾лᲂжѝ
дᲂбрᲂдѣ́телей ѡ҆би́льнꙋ . бᲂга́тымъ и҆ ни́щимъ , и҆ стра́ннымъ и҆ дᲂма́шнимъ .
и҆ ча́шꙋ разꙋ́мнꙋ и҆злива́ющꙋ во́ды бл҃гᲂче́стїѧ , и҆ веселѧ́щꙋ сердца̀
вѣ́рныхъ , и҆ дх҃а ст҃а́гѡ бл҃гᲂда́ть пᲂдаю́щꙋ . се́й бо пррⷪ҇къ пресвѣ́тлыи
свѣти́льникъ прᲂсїѧ́выи в̾ ми́рѣ , слꙋже́нїѧ всѧ̀ а҆сѷрі́йскаѧ низ̾лᲂжѝ ,
и҆ ѕвѣре́й неꙋкрᲂти́мыхъ ᲂу҆ста̀ заградѝ . с̾ си́мже и҆ трїѐ ѻ҆́трᲂцы
да вᲂсхва́лѧтсѧ . не зла́та є҆стества̀ сꙋ́ще , и҆ зла́та и҆скꙋ́снѣйши
ꙗ҆́вльшесѧ . не ᲂу҆́бѡ сᲂж̾жѐ и҆́хъ ѻ҆́гнь пе́щныи , но сᲂхранѝ и҆́хъ цѣ́лы .
и҆́хже сѣ́ра и҆ пе́клъ , и҆ ро́ждїе вѣнча́ша . приведы́и же на́съ на лѣ́тнее
прехᲂжде́нїе гдⷭ҇ь , да спᲂдо́битъ на́съ дᲂсти́гнꙋти , и҆ въ гдⷭ҇ьскїи
честны́и де́нь ржⷭ҇тва̀ хрⷭ҇то́ва . пᲂдаю́щаго на́мъ тѣ́хъ мл҃твами ,
ѡ҆чище́нїе грѣхо́мъ , и҆ ве́лїю млⷭ҇ть . =и҆ ны́нѣ , боⷢ҇ . В=сѐ ᲂу҆пᲂва́нїе
мᲂѐ , к̾ тебѣ̀ вᲂз̾лага́ю мт҃и бж҃їѧ , сᲂхрани́ мѧ во свᲂе́мъ си кро́вѣ .
=и҆лѝ , крⷭ҇тᲂбоⷢ҇ . Н=а́ древѣ тѧ̀ крⷭ҇тнѣмъ і҆с҃е пригвᲂжде́на , зрѧ́щи
неи҆скꙋсᲂбра́чнаѧ пла́каше . и҆ гл҃аше , ча́до мᲂѐ сла́дкᲂе , в̾скꙋ́ю ѡ҆ста́ви
менѐ ро́ждьшꙋю тѧ̀ є҆ди́нꙋ , свѣ́те непристꙋ́пныи без̾нача́льнагѡ ѻ҆ц҃а ,
пᲂтщи́сѧ , и҆ прᲂсла́висѧ , ꙗ҆́кѡ да сла́вы пᲂлꙋча́тъ бжⷭ҇твеныѧ , и҆́же
бжⷭ҇твеныѧ стра́сти твᲂѧ̀ сла́вѧщїи .

Н=а литꙋргі́и , б=л҃же́нна . ѿ кано́на , прᲂро́кꙋ , пѣ́снь г҃ , на д҃ . и҆
ѻ҆трᲂко́мъ , пѣ́снь ѕ҃ , на д҃ . =прᲂки́менъ , ѱл҃о́мъ дв҃дᲂвъ . д=и́венъ бг҃ъ
во ст҃ы́хъ свᲂи́хъ , бг҃ъ і҆и҃левъ . =сти́хъ . в=ъ цр҃квахъ бл҃гᲂслᲂви́те бг҃а
гдⷭ҇а , ѿ и҆сто́чникъ і҆зра́илевъ . =а҆пⷭ҇лъ , к=ъ є҆вре́ѡмъ . заⷱ҇ , т҃л .
=а҆ллилꙋ́їѧ . в=ᲂзва́ша пра́веднїи , и҆ гдⷭ҇ь ᲂу҆слы́ша и҆́хъ , и҆ ѿ всѣ́хъ
печа́лей и҆́хъ и҆зба́ви и҆́хъ . =сти́хъ . м=но́ги ско́рби пра́веднымъ , и҆
ѿ всѣ́хъ и҆́хъ и҆зба́витъ ѧ҆̀ гдⷭ҇ь . =є҆ѵⷢ҇а́лїе , ѿ= лꙋкѝ . зача́ло , ѯ҃в .
=прича́стенъ , р=а́дꙋйтесѧ пра́веднїи ѡ҆́ гдⷭ҇ѣ .



П=ᲂдᲂба́етъ вѣ́дати . Ꙗ҆́=кѡ а҆́ще прилꙋчи́тсѧ ст҃ы́хъ трїе́хъ ѻ҆́трᲂкъ , и҆
данїи́ла пррⷪ҇ка , в̾ нлⷣю ст҃ы́хъ пра́ѻ҆ц҃ъ , ка́кѡ мо́гꙋтъ сі́и ст҃і́и
ѡ҆ста́витисѧ непра́зднᲂвани , и҆ ꙗ҆́кѡ въ презрѣ́нїе пᲂлᲂжи́ти слꙋ́жба и҆́хъ .
тѣ́мже а҆́ще во́лѧ є҆́сть настᲂѧ́щемꙋ , и҆лѝ є҆клисїа́рхꙋ , пᲂе́тсѧ
вᲂслѣ́дᲂванїе и҆́хъ съ раз̾сꙋжде́нїемъ , в̾кꙋ́пѣ с̾ вᲂскрⷭ҇нᲂю слꙋ́жбᲂю
си́це :

~На ма́лѣй вече́рни , на́ гдⷭ҇и вᲂзва́хъ , стихѣ́ры , вᲂскрⷭ҇ны , и҆ бцⷣѣ ,
по ѡ҆бы́чаю . Н=а вели́цѣй вече́рни . Н=а гдⷭ҇и вᲂзва́хъ , стихѣ́ры ,
вᲂскрⷭ҇ны , г҃ . и҆ пра́ѻ҆ц҃емъ , г҃ . и҆ прᲂро́кꙋ , два̀ . и҆ ѻ҆трᲂко́мъ ,
два̀ . гла́съ , д҃ . сла́ва , пра́ѻ҆ц҃емъ . гла́съ , ѕ҃ . и҆́же пре́жде
зако́на . и҆ ны́нѣ , боⷢ҇ , пе́рвыи , гла́сꙋ . вы́хᲂдъ . прᲂки́менъ , дню̀ .
є҆ктенїѧ̀ : рце́мъ всѝ . та́же , спᲂдо́би гдⷭ҇и . и҆ пᲂсе́мъ є҆ктенїѧ̀ :
и҆спо́лнимъ вече́рнѧѧ . ~На литі́и , стⷯра , хра́мꙋ . и҆ стихѣ́ры во ѻ҆кта́и ,
ѡ҆бы́чнᲂе . и҆ прᲂро́кꙋ , ѿ стихѣ́ръ . и҆́же сꙋ́ть на́ гдⷭ҇и вᲂзва́хъ . сти́хъ ,
г҃ й . и҆ ѻ҆трᲂко́мъ . гла́съ , д҃ . слᲂвесѝ премꙋ́дрᲂсти твᲂеѧ̀ . та́же ,
гла́съ , в҃ . дх҃о́внѡ на́съ вѣ́рнїи . сла́ва , пра́ѻ҆ц҃емъ . гла́съ , а҃ .
лꙋча̀ ѡ҆блиста́юще . и҆ ны́нѣ , боⷢ҇ . сѐ и҆спо́лнисѧ . ~На стихо́внѣ , стⷯра ,
вᲂскрⷭ҇на , и҆ по а҆лѳави́тꙋ , г҃ . сла́ва , пра́ѻ҆ц҃емъ . гла́съ , г҃ .
пра́ѻ҆ц҃ъ сᲂвᲂкꙋпле́нїе . и҆ ны́нѣ , пррⷪ҇кꙋ . гла́съ , ѕ҃ . данїи́лъ мꙋ́жь
жела́нїи . ~на бл҃гᲂслᲂве́нїе хлѣ́бᲂмъ . трᲂпа́рь : бцⷣе дв҃о ра́дꙋисѧ ,
двⷤа . и҆ пра́ѻ҆ц҃емъ , аⷤ . и҆ бꙋ́ди и҆́мѧ гдⷭ҇не , гⷤ , пѣ́нїемъ . ѱл҃о́мъ ,
л҃г . бл҃гᲂслᲂвлю̀ гдⷭ҇а . ~а҆́ще ли гдѣ̀ небыва́етъ бдѣ́нїе . то̀ по нн҃ѣ
ѿпꙋща́еши . трᲂпа́рь , вᲂскрⷭ҇нъ . сла́ва , ст҃ы́мъ . и҆ ны́нѣ , пра́ѻ҆ц҃емъ .
~на па́вечерницѣ гл҃емъ по дᲂсто́йнѣ , кᲂнда́къ , ст҃ы́мъ пра́ѻ҆ц҃емъ . Н=а
ᲂу҆́трени , на бг҃ъ гдⷭ҇ь . т=рᲂпа́рь , вᲂскрⷭ҇нъ , вⷤ . сла́ва , ст҃ы́мъ . и҆
нн҃ѣ , пра́ѻ҆ц҃емъ . по каѳи́смахъ , сѣда́льны , вᲂскрⷭ҇ны , и҆ боⷢ҇ , и҆́хъ .
по непᲂро́чнахъ , трᲂпарѝ , а҆́нг҃льскїи сᲂбо́ръ . ѵ҆пако́й , гла́сꙋ .
мнᲂгᲂми́лᲂстиво , и҆ сѣда́ленъ , пра́ѻ҆ц҃емъ , вⷤ . сла́ва , и҆ нн҃ѣ , боⷢ҇ .
степе́нна , гла́сꙋ . и҆ прᲂки́менъ . є҆ѵⷢ҇а́лїе , вᲂскрⷭ҇но . ѱало́мъ , н҃ .
стⷯра , вᲂскрⷭ҇на . и҆ про́чее . кано́нъ , вᲂскрⷭ҇нъ , со і҆рмᲂсо́мъ , на д҃ .
и҆ прᲂро́кꙋ , на д҃ . и҆ ѻ҆трᲂко́мъ , на д҃ . и҆ пра́ѻ҆ц҃емъ , на д҃ .
=катава́сїѧ : х=рⷭ҇то́съ ражда́етсѧ . =по г҃ , п=ѣ́сни : кᲂнда́къ , прᲂро́кꙋ ,
и҆ и҆́кᲂсъ . и҆ сѣда́ленъ , є҆гѡ̀ . сла́ва , ѻ҆трᲂко́мъ . и҆ ны́нѣ , ѵ҆пако́й ,
пра́ѻ҆ц҃емъ . =по ѕ҃ , п=ѣ́сни : кᲂнда́къ , пра́ѻ҆ц҃емъ . и҆ и҆́кᲂсъ .
свѣти́ленъ , вᲂскрⷭ҇нъ , и҆ пра́ѻ҆ц҃емъ . сла́ва , прᲂро́кꙋ . и҆ нн҃ѣ , боⷢ҇ ,
є҆динᲂкꙋ́пнѡ со ѻ҆́трᲂцы . ~на хвали́тѣхъ , стихѣ́ры , вᲂскрⷭ҇ны , д҃ . и҆
вᲂсто́чны , д҃ . =сла́ва , п=ра́ѻ҆ц҃емъ . гла́съ , з҃ . прїиди́те всѝ вѣ́рнѡ
тᲂржествꙋ́емъ . =и҆ ны́нѣ , =гла́съ , в҃ . преблгⷭ҇ве́на є҆сѝ бцⷣе дв҃о .
~Славᲂсло́вїе вели́кᲂе . є҆ктенїѧ̀ . и҆ ѿпꙋ́стъ . и҆ ѡ҆бы́чнᲂе ,
и҆схᲂже́нїе . сла́ва , и҆ нн҃ѣ . стихѣ́ра , є҆ѵⷢ҇а́льскаѧ . и҆ ча́съ , а҃ . ~на
часѣ́хъ , трᲂпа́рь , вᲂскрⷭ҇нъ . сла́ва , пра́ѻ҆ц҃емъ . и҆ ны́нѣ , боⷢ҇ ,
часо́въ . ~на а҃ мъ часѣ̀ , кᲂнда́къ , вᲂскрⷭ҇нъ . и҆ кᲂне́чныи ѿпꙋ́стъ . ~на
г҃ мъ часѣ̀ , кᲂнда́къ , пра́ѻ҆ц҃емъ . ~на ѕ҃ мъ часѣ̀ , кᲂнда́къ , вᲂскрⷭ҇нъ .
~на ѳ҃ мъ часѣ̀ , кᲂнда́къ , пра́ѻ҆ц҃емъ .

Н=а литꙋргі́и , б=л҃же́нна , гла́сꙋ , на д҃ . и҆ пра́ѻ҆ц҃емъ , пѣ́снь г҃ ,
на д҃ . и҆ прᲂро́кꙋ , пѣ́снь ѕ҃ , на д҃ .

П=о вхо́дѣ , а҆́ще ли хра́мъ хрⷭ҇то́въ : т=рᲂпа́рь , вᲂскрⷭ҇нъ , и҆
пра́ѻ҆ц҃емъ , и҆ ст҃ы́мъ . ~кᲂнда́къ , вᲂскрⷭ҇нъ , пра́ѻ҆ц҃емъ . сла́ва ,
прᲂро́кꙋ . и҆ ны́нѣ , хра́мꙋ .

П=о вхо́дѣ , а҆́ще ли хра́мъ бцⷣы : т=рᲂпа́рь , вᲂскрⷭ҇нъ , и҆ хра́мꙋ , и҆
пра́ѻ҆ц҃емъ , и҆ ст҃ы́мъ . ~кᲂнда́къ , вᲂскрⷭ҇нъ , пра́ѻ҆ц҃емъ . сла́ва ,
прᲂро́кꙋ . и҆ ны́нѣ , хра́мꙋ .

П=о вхо́дѣ , а҆́ще ли хра́мъ ст҃ы́мъ : т=рᲂпа́рь , вᲂскрⷭ҇нъ , и҆
пра́ѻ҆ц҃емъ , и҆ хра́мꙋ , и҆ ст҃ы́мъ . ~кᲂнда́къ , вᲂскрⷭ҇нъ , и҆ хра́мꙋ , и҆
ст҃ы́мъ . сла́ва , прᲂро́кꙋ . и҆ ны́нѣ , пра́ѻ҆ц҃емъ .

~прᲂки́менъ , гла́сꙋ . и҆ дрꙋгі́и , пѣ́снь ѻ҆ц҃е́мъ . а҆пⷭ҇лъ , и҆
є҆ѵⷢ҇а́лїе , рѧ́дъ нлⷣи . и҆ ст҃ы́мъ пᲂд̾ главꙋ̀ . и҆ пᲂто́мъ , пра́ѻ҆ц҃емъ .
=прича́стенъ , х=вали́те гдⷭ҇а с̾ нб҃съ . =дрꙋгі́и , р=а́дꙋйтесѧ пра́веднїи
ѡ҆́ гдⷭ҇ѣ .

С=и́це пᲂе́мъ всю̀ слꙋ́жбꙋ , и҆ вели́кᲂмꙋ ст҃о́мꙋ . а҆́=ще прилꙋчи́тсѧ ,
в̾ сїю̀ недѣ́лю , є҆мꙋ́же є҆́сть пᲂлїєлеѡ́съ . то́чїю по пᲂлїєлеѡ́сѣ ,
сѣда́льны , ст҃о́мꙋ , всѣ̀ . и҆ ны́нѣ , пра́ѻ҆ц҃емъ . Н=а литꙋргі́и .
П=рᲂки́менъ , пра́ѻ҆ц҃емъ , и҆ ст҃о́мꙋ . и҆ всѧ̀ слꙋ́жба , ꙗ҆́кᲂже пре́же
ꙗ҆вле́но є҆́сть .

