=МЦⷭ҇А ТОГО́ЖЕ ВЪ И҃ ДН҃Ь=

=прпⷣбнагѡ ѻ҆ц҃а на́шегѡ пᲂта́пїѧ . =А҆́=ще и҆з̾во́литъ настᲂѧ́тель ,
а҆ллилꙋ́їѧ , и҆лѝ трᲂпа́рь , да пᲂе́тъ по ᲂу҆ста́вꙋ . =В=е́черъ , на гдⷭ҇и
вᲂзва́хъ , стⷯры . гла́съ , а҃ . поⷣ . п=рехва́льнїи мч҃нцы . ~Ѻ҆́ч҃е
пᲂта́пїе ,꙳ плᲂтьско́е стремле́нїе .꙳ вᲂз̾держа́нїемъ ᲂу҆вѧди́въ ,꙳
въ пꙋсты́ню в̾сели́сѧ ,꙳ ꙗ҆́кᲂже и҆лїѧ̀ дре́вле .꙳ ᲂу҆́мъ ѡ҆чища́ѧ
непреста́нными къ бг҃ꙋ мл҃твами .꙳ и҆ ны́нѣ мᲂлѝ ,꙳ дарᲂва́ти дш҃а́мъ
на́шимъ ,꙳ ми́ръ и҆ ве́лїю ми́лᲂсть . ~Ѻ҆́ч҃е пᲂта́пїе ,꙳ лико́мъ
по́стническимъ причте́сѧ ,꙳ без̾стра́стїемъ ᲂу҆кра́шьсѧ ,꙳ и҆ в̾сели́сѧ
во ѻ҆би́телехъ прпⷣбныхъ ,꙳ и҆дѣ́же свѣ́тъ незахᲂди́мыи ,꙳ и҆дѣ́же є҆́сть дре́во
живо́тнᲂе .꙳ и҆ нн҃ѣ мᲂлѝ ,꙳ дарᲂва́ти дш҃а́мъ на́шимъ ,꙳ ми́ръ и҆ ве́лїю
млⷭ҇ть . ~Ѻ҆́ч҃е пᲂта́пїе ,꙳ свѣти́льникъ ѿ є҆гѵ́пта вᲂсїѧ́лъ є҆сѝ ,꙳
прᲂсвѣща́ѧ пᲂд̾со́лнечнꙋю ,꙳ чꙋде́съ свѣтлᲂстьмѝ .꙳ дш҃етлѣ́нныхъ недꙋ́гъ
ѿгᲂнѧ́ѧ мра́къ .꙳ бѣсо́мъ ѡ҆хꙋжда́ѧ тмы̀ .꙳ и҆ нн҃ѣ мᲂлѝ хрⷭ҇та̀ ,꙳ дарᲂва́ти
дш҃а́мъ на́шимъ ,꙳ ми́ръ и҆ ве́лїю ми́лᲂсть .

=стихѣ́ры , бцⷣѣ . гла́съ , и҆ поⷣ , то́йже . Н=етлѣ́ннѡ рᲂдила̀ є҆сѝ
бг҃а ,꙳ тлю̀ пᲂтре́бльшаго ,꙳ и҆ нетлѣ́нїе и҆сто́чьшаго ,꙳ нетлѣ́ннаѧ и҆
непᲂро́чнаѧ .꙳ тѣ́мже мᲂлю́ тѧ .꙳ лю́тыми и҆стлѣ́вшагᲂсѧ ,꙳ мл҃твами сѝ чⷭ҇таѧ
ѡ҆бнᲂвѝ .꙳ да сла́влю тѧ , да любо́вїю велича́ю тѧ ,꙳ и҆́же ро́дъ на́шъ
вᲂз̾вели́чившꙋю . ~Препѣ́таѧ влⷣчце ,꙳ ᲂу҆пᲂва́нїе вѣ́рнымъ и҆
ᲂу҆тверже́нїе ,꙳ прибѣ́жище и҆ пᲂмо́щнице тѧ̀ мо́лимъ ,꙳ ѿ вели́кихъ бѣ́дъ
рабы̀ свᲂѧ̀ сᲂхранѝ ,꙳ вѣ́рᲂю пᲂкланѧ́ющїѧсѧ ,꙳ ржⷭ҇твꙋ̀ твᲂемꙋ̀ .꙳ хрⷭ҇то́ви
мᲂли́сѧ ,꙳ дарᲂва́ти дш҃а́мъ на́шимъ ,꙳ ми́ръ и҆ ве́лїю млⷭ҇ть . ~Оу҆вы̀ мнѣ̀ ,
что̀ бꙋ́дꙋ ,꙳ ᲂу҆́мъ и҆ дꙋ́шꙋ и҆ тѣ́ло ,꙳ ѡ҆скверни́въ прегрѣше́ньми .꙳ что̀
сᲂтвᲂрю̀ ;꙳ ка́кѡ и҆з̾бѣ́гнꙋ пла́мене негаси́магѡ ,꙳ нерѣши́мыхъ ᲂу҆́зъ и҆
вѣ́чныхъ ;꙳ но ѽ всенепᲂро́чнаѧ ,꙳ пре́жде кᲂнца̀ ᲂу҆мᲂлѝ сн҃а свᲂегѡ̀ ,꙳
пᲂда́ти мѝ ѡ҆ставле́нїе . =сла́ва , и҆ нн҃ѣ , боⷢ҇ . Ѻ҆́=гнь бжⷭ҇тва̀
хрⷭ҇то́ва ,꙳ во ᲂу҆тро́бѣ нᲂси́ла є҆сѝ .꙳ є҆го́же ны́нѣ мᲂлѝ чи́стаѧ ,꙳
ᲂу҆до́бь запале́нꙋю пе́щь ,꙳ страсте́й мᲂи́хъ ᲂу҆гаси́ти всю̀ .꙳ и҆ и҆зба́вити
мѧ̀ ѻ҆гнѧ̀ вѣ́чнꙋющагѡ ,꙳ и҆ свѣ́тлᲂсти пра́ведныхъ спᲂдо́бити мѧ̀ ,꙳ є҆гда̀
прїи́детъ сꙋди́ти всѧ́ческимъ . =крⷭ҇тᲂбоⷢ҇ . С=вᲂегѡ̀ а҆́гньца ,꙳ а҆́гница
непᲂро́чнаѧ влⷣчца ,꙳ на крⷭ҇тѣ̀ ꙗ҆́кѡ ᲂу҆зрѣ̀ ,꙳ видѣ́нїѧ не и҆мꙋ́ща
ни дᲂбро́ты ,꙳ ᲂу҆вы̀ мнѣ̀ рыда́ющи глаго́лаше .꙳ гдѣ̀ твᲂѧ̀ дᲂбро́та за́йде
сла́дкїи ,꙳ гдѣ̀ бл҃гᲂлѣ́пїе ,꙳ гдѣ̀ бл҃гᲂда́ть блиста́ющаѧ зра́ка твᲂегѡ̀ ,꙳
сн҃е мо́й вселюбе́зныи .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . Ѻ҆= тебѣ̀ ѻ҆́ч҃е пᲂта́пїе , и҆звѣ́стенъ бы́сть спасе́нїѧ
ѻ҆́бразъ , вᲂспрїе́мши бо крⷭ҇тъ пᲂслѣ́дᲂвалъ є҆сѝ хрⷭ҇тꙋ̀ , твᲂрѧ́ше же и҆
ᲂу҆ча́ше , є҆́же презрѣ́ти пло́ть , прехо́дитъ бо . прилѣжа́ти же ѡ҆ дш҃и ве́щи
без̾сме́ртнѣй . тѣ́мже и҆ со а҆́нг҃лы ра́дꙋетсѧ прпⷣбне дх҃ъ тво́й . =сла́ва ,
и҆ ны́нѣ , боⷢ҇ . и҆лѝ , крⷭ҇тᲂбоⷢ҇ . =

Н=а ᲂу҆́трени . ѻ҆́ба кано́на , во ѻ҆кта́и . и҆ прпⷣбнᲂмꙋ , на д҃ . гла́съ ,
в҃ . пѣ́снь , а҃ . і҆рмо́съ . В=о глꙋбинѣ̀ пᲂтᲂпѝ дре́вле , фараѡни́тскаѧ всѧ̀
во́инства , преѡрꙋже́нꙋ си́лꙋ . вᲂпло́щшеесѧ сло́во , преспѣ́ющїѧ грѣхѝ
пᲂтреби́ло є҆́сть , пресла́вныи гдⷭ҇ь , ꙗ҆́кѡ прᲂсла́висѧ .

=запѣ́в̾ : П=рпⷣбне ѻ҆́ч҃е пᲂта́пїе , мᲂлѝ бг҃а ѡ҆ на́съ . ~Свѣ́тлагѡ
твᲂегѡ̀ житїѧ̀ свѣ́тлѡ хᲂтѧ́щꙋ и҆справле́нїѧ пᲂхвали́ти , мᲂлю́тисѧ прпⷣбне ,
лꙋчꙋ̀ свѣтᲂда́тельнꙋ с̾ нб҃се́ ми дарᲂва́ти гдⷭ҇ви пᲂмᲂли́сѧ , ѻ҆́блакъ ѿгᲂнѧ́щꙋ
невѣ́денїѧ мᲂегѡ̀ пᲂта́пїе . ~Є҆гѵ́птѧны пе́рвѣе глꙋбино́ю пᲂкры́выи
бжⷭ҇твенымъ манᲂве́нїемъ , ꙗ҆́кѡ и҆з̾ глꙋбины̀ мирска́гѡ смѣше́нїѧ тѧ̀
вᲂспрїи́мъ , прᲂсвѣтѝ бжⷭ҇твеными разꙋмѣ́нїи . и҆ всесвѣ́тлꙋ тѧ пᲂказа̀
ѕвѣздꙋ̀ ѻ҆́ч҃е прпⷣбне . ~Раз̾же́гсѧ ꙗ҆́кѡ ᲂу҆́гль мы́сленыи теплᲂто́ю
дх҃о́внᲂю , мра́зъ бѣсо́вскїи ты̀ растᲂпи́лъ є҆сѝ . разж̾же́ныѧ же стрѣ́лы
грѣхо́вныѧ ᲂу҆гаси́въ прпⷣбне . и҆ к̾ без̾стра́стїѧ высᲂтѣ̀ вᲂз̾веде́нъ
пречи́стъ . =боⷢ҇ . Д=ре́внїѧ и҆збавлѧ́ѧи клѧ́твы , и҆ ми́ръ пᲂдава́ѧи
и҆зба́витель , и҆з̾ тебѐ дв҃о ражда́етсѧ чл҃къ бы́въ . и҆́же прпⷣбнаго
пᲂта́пїѧ пᲂказа̀ и҆сто́чника цѣльба́мъ , всѣ́мъ вѣ́рнымъ къ немꙋ̀
прири́щꙋщимъ .

=пѣ́снь , г҃ . і҆рмо́съ . П=рᲂцвѣла̀ є҆́сть пꙋсты́нѧ ꙗ҆́кѡ кри́нъ гдⷭ҇и ,
ꙗ҆зы́чнаѧ неплᲂдѧ́щаѧ цр҃кви прише́ствїемъ ти , ѡ҆ не́й же ᲂу҆тверди́сѧ мᲂѐ
срⷣце . ~Сле́зными и҆стица́нїи напᲂи́въ и҆зрѧ́днѡ дш҃е́внꙋю браздꙋ̀ . пшени́цꙋ
бжⷭ҇твенꙋю прине́слъ є҆сѝ дѣ́ланїемъ , в̾ жи́тницахъ вы́шнихъ сᲂблюда́емꙋ .
~Любо́вїю вᲂѡ҆рꙋжа́емь , ꙗ҆́кᲂже мече́мъ прпⷣбне , и҆ щито́мъ пᲂкрыва́емь ,
бжⷭ҇твенымъ тѝ смире́нїемъ , бѣсо́въ пᲂлкѝ пᲂтреби́лъ є҆сѝ . ~Вᲂз̾держа́нїѧ
цвѣ́тᲂмъ , ꙗ҆́кᲂже кри́нъ прᲂцвѣ́лъ є҆сѝ . бл҃гᲂꙋха́ѧ прпⷣбне срⷣца̀
вᲂспѣва́ющихъ тѧ̀ , и҆ твᲂрѧ́щихъ вѣ́рᲂю па́мѧть твᲂю̀ . =боⷢ҇ . Н=а рꙋкꙋ̀
нᲂси́мь ро́ждьшїѧ тѧ̀ гдⷭ҇и , є҆гѵ́петскїѧ и҆́дᲂлы си́лᲂю свᲂе́ю сᲂкрꙋши́лъ
є҆сѝ . и҆з̾ него́же мно́жество прпⷣбныхъ прᲂзѧбѐ .

=сѣда́ленъ . гла́съ , и҃ . В=ᲂз̾держа́нїѧ по́тᲂмъ по́стнымъ ᲂу҆гаси́лъ є҆сѝ
пла́мень страсте́й , и҆́мже и҆стᲂчи́лъ є҆сѝ чꙋде́съ пꙋчи́нꙋ . и҆ в̾ не́й
ꙗ҆́кᲂже втᲂры́и мѡѷсе́й , пᲂтᲂпи́лъ є҆сѝ ле́стнаѧ стремле́нїѧ бѣсо́вскихъ
по́лкъ . тѣ́мже сᲂше́дшесѧ по́дᲂлгꙋ пᲂчита́емъ всечестнꙋ́ю па́мѧть твᲂю̀
мᲂле́бнꙋю , прпⷣбне бг҃ᲂно́се пᲂта́пїе . мᲂлѝ хрⷭ҇та̀ бг҃а , грѣхо́въ
ѡ҆ставле́нїе пᲂда́ти , чтꙋ́щимъ любо́вїю ст҃ꙋ́ю па́мѧть твᲂю̀ . =сла́ва , и҆
ны́нѣ , боⷢ҇ . М=и́лᲂстиваго сло́ва и҆ милᲂсе́рдаго ꙗ҆́кѡ ро́ждьши влⷣчце
всѣ́хъ , пᲂми́лꙋй всѣ́хъ и҆́же к̾ тебѣ̀ прибѣга́ющихъ . и҆ напа́стей и҆
бᲂлѣ́зней , и҆ всѧ́кᲂгѡ ѡ҆ѕлᲂбле́нїѧ , и҆ вѣ́чнꙋющагѡ пла́мене свᲂбᲂдѝ .
ꙗ҆́кѡ да бл҃гᲂда́рственѡ мно́гихъ щедро́тъ твᲂи́хъ бᲂга́тство прᲂсла́вимъ , и҆
без̾мѣ́рнꙋю млⷭ҇ть . и҆ вᲂпїе́мъ тѝ всегда̀ , мᲂлѝ хрⷭ҇та̀ бг҃а , грѣхо́въ
ѡ҆ставле́нїе пᲂда́ти , пᲂкланѧ́ющимсѧ вѣ́рᲂю ржⷭ҇твꙋ̀ твᲂемꙋ̀ . =крⷭ҇тᲂбоⷢ҇ .
Д=в҃аѧ мт҃и и҆зба́вителѧ , ᲂу҆ крⷭ҇та̀ пред̾стᲂѧ́щи , бᲂлѣ́зненѡ вᲂсклица́ше
слезѧ́щи , мт҃рьски вᲂпїю́щи . что̀ стра́ннᲂе сѐ сн҃е мо́й и҆ пресла́внᲂе ;
и҆стᲂча́ѧи всѣ́мъ чл҃кѡмъ без̾сме́ртїе , пᲂсредѣ̀ ѡ҆сꙋ́жденнᲂю на крⷭ҇тѣ̀
пригвᲂзди́сѧ . в̾ ре́бра прᲂбᲂда́ема , и҆ же́лчи напᲂе́нъ , ѿ рꙋкꙋ̀ и҆́хже
со́здалъ є҆сѝ . но вᲂскрⷭ҇нѝ , и҆ да́рꙋй , грѣхо́въ ѡ҆ставле́нїе , и҆́же
вѣ́рᲂю вᲂспѣва́ющимъ бжⷭ҇твенаѧ твᲂѧ̀ страда́нїѧ .

=пѣ́снь , д҃ . і҆рмо́съ . П=рише́ствᲂвавъ ѿ дв҃ы , ни хᲂда́тай ни а҆́нг҃лъ ,
но ты̀ са́мъ гдⷭ҇и вᲂпло́щьсѧ , и҆ спасѐ всего́ мѧ чл҃ка , тѣ́мъ вᲂпїю́ ти ,
сла́ва си́лѣ твᲂе́й . ~Бе́здна те́плыхъ твᲂи́хъ сле́зъ , бѣсо́въ во́инства , и҆
грѣхо́въ ᲂу҆мнᲂже́нїѧ пᲂтᲂпѝ . и҆ пꙋчи́на чꙋде́съ и҆́же во глꙋбинѣ̀ страсте́й
пᲂказа́сѧ . ~Смире́нїе , бдѣ́нїе , прилѣ́жнꙋ мᲂли́твꙋ , и҆ любо́вь
нелицемѣ́рнꙋ , и҆ вѣ́рꙋ и҆ наде́ждꙋ стѧжа́въ , бы́сть сᲂбесѣ́дникъ нбⷭ҇нымъ
а҆́нг҃лѡмъ ѻ҆́ч҃е прпⷣбне . ~Оу҆спи́лъ є҆сѝ страсте́й мнᲂгᲂѡ҆бра́зныхъ
вᲂлне́нїѧ бжⷭ҇твеными вᲂсхᲂжде́нїи , и҆ непреста́нными ѡ҆чище́нїи . тѣ́мже
к̾ невече́рнемꙋ сїѧ́нїю , по ᲂу҆спе́нїи ѿше́лъ є҆сѝ . =боⷢ҇ . В=ᲂсїѧ́лъ
є҆сѝ ѿ дв҃ы ꙗ҆́кѡ ѿ ѻ҆́блака сл҃нце , ѕвѣ́зды ѡ҆зарѧ́юща пᲂказꙋ́ѧ прпⷣбныхъ
свᲂи́хъ красᲂтꙋ̀ , страстьмѝ распе́ншихсѧ ще́дре си́лᲂю твᲂе́ю .

=пѣ́снь , є҃ . і҆рмо́съ . П=рᲂсвѣще́нїе во тмѣ̀ лежа́щимъ , и҆ спасе́нїе
ненача́емымъ хрⷭ҇тѐ сп҃се мо́й , к̾ тебѣ̀ ᲂу҆́треннюю цр҃ю ми́рныи ,
прᲂсвѣти́ мѧ сїѧ́нїемъ си , и҆но́гѡ бо ра́звѣ тебѐ бг҃а незна́емъ .
~Прᲂсвѣще́нїе во тмѣ̀ лежа́щимъ , ѡ҆сїѧ́й ми зарю̀ , бжⷭ҇твеными прпⷣбнагѡ
твᲂегѡ̀ мл҃твами . разᲂрѝ ѻ҆́блакъ ѻ҆каѧ́нныѧ дꙋшѝ мᲂеѧ̀ . ѡ҆дᲂжди́ ми тꙋ́чꙋ
ѡ҆ставле́нїѧ , и҆но́го бо ра́звѣ тебѐ бг҃а невѣ́мъ . =Ѿ =ка́ла страсте́й
ѡ҆чи́стивъ ѻ҆́ко мы́сленᲂе , ѻ҆́ч҃е бг҃ᲂно́се вᲂз̾держа́нїемъ и҆ бжⷭ҇твенᲂю
мᲂли́твᲂю . тѣ́мъ ѿве́рзлъ є҆сѝ зѣ́ницы раз̾жже́ныѧ , и҆ разᲂри́лъ є҆сѝ
сїѧ́нїемъ и҆сцѣле́нїи лю́тыѧ тмы̀ . ~Сѐ здра́вїе дш҃е́внᲂе , и҆ здра́вїе
тѣле́снᲂе , всенезави́стнꙋю бл҃гᲂда́ть прїиди́те пᲂчерпе́мъ , ꙗ҆́кѡ
ѿ и҆сто́чника бжⷭ҇твеныѧ рѣкѝ мꙋ́драгѡ пᲂта́пїѧ . чꙋдеса́ бо и҆стᲂча́етъ ꙗ҆́кѡ
во́ды , вѣ́рᲂю несꙋмѣ́ннᲂю к̾ немꙋ̀ притека́ющимъ . =боⷢ҇ . Д=а́телѧ жи́зни и҆
всѧ́кихъ сᲂдержа́щаго , рᲂдила̀ є҆сѝ не и҆з̾рече́ннымъ ржⷭ҇тво́мъ , и҆́же
во ст҃ы́хъ сла́вимаго ѻ҆трᲂкᲂви́це , и҆ на прпⷣбныхъ пᲂчива́ющаго . є҆го́же
ѡ҆ на́съ мᲂлѝ бг҃ᲂневѣ́сто .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Свѣ́телъ
и҆мы́и ᲂу҆́мъ , прᲂсвѣще́нъ ѻ҆́ч҃е вᲂсхᲂжде́нїи , ꙗ҆́кᲂже беспло́тенъ
съ пло́тїю по́жилъ є҆сѝ . не ᲂу҆мᲂкри́всѧ грѣхмѝ пᲂта́пїе . ~И҆лїѝ
ѳезви́тѧнинꙋ пᲂдо́бѧсѧ , и҆ пᲂслѣ́дꙋѧ і҆ѡа́ннꙋ прⷣтчи , в̾ пꙋсты́ню пе́рвѣе
всели́сѧ . без̾мо́лвїемъ ᲂу҆́мъ ѡ҆чи́стилъ є҆сѝ . и҆з̾ є҆гѵ́пта свѣти́льникъ
бг҃ᲂза́ренъ , в̾ кᲂнстанти́нᲂвѣ гра́дѣ , сїѧ́нїемъ и҆сцѣле́нїи прᲂсвѣща́емь
ѡ҆блиста́лъ є҆сѝ , свѣ́тлыи ѻ҆́ч҃е пᲂта́пїе . =боⷢ҇ . Н=а ѻ҆́блацѣ ле́гцѣ
сѣдѧ́и , дре́вле во є҆гѵ́петъ хрⷭ҇то́съ прїи́де , и҆ низ̾лᲂжѝ и҆́дᲂлы . и҆
прпⷣбныхъ ли́ки со́бралъ є҆́сть .

=кᲂнда́къ . гла́съ , г҃ . Ц=р҃кᲂвь твᲂю̀ ст҃е дх҃о́внꙋю враче́бницꙋ лю́дїе
ѡ҆брѣ́тше , прири́щꙋтъ к̾ не́й сᲂтща́нїемъ . цѣльбꙋ̀ недꙋ́гѡмъ прїѧ́ти
прᲂсѧ́ще , и҆ разрѣше́нїѧ сꙋ́щимъ въ житїѝ . ты́бо всѣ́мъ и҆́же в̾ нꙋ́ждахъ
застꙋпле́нїе ꙗ҆ви́сѧ , пᲂта́пїе прпⷣбне .

=пѣ́снь , з҃ . і҆рмо́съ . Ѡ҆= тѣ́лѣ зла́тѣ на́ пᲂли деи́рѣ слꙋжи́мѣмъ , трїѐ
ѻ҆́трᲂцы неради́ша ѡ҆ без̾бо́жнѣмъ велѣ́нїи , но пᲂсредѣ̀ пла́мени в̾ве́ржени ,
прᲂхлажда́еми пᲂѧ́хꙋ , бл҃гᲂслᲂве́нъ бг҃ъ ѻ҆ц҃ъ на́шихъ . ~Ѻ҆гне́мъ мы́сленымъ ,
раз̾же́глъ є҆сѝ дш҃е́внаѧ чꙋ́вствїѧ . ѻ҆́гнь грѣхо́вныи пᲂпали́лъ є҆сѝ
дѣ́йствᲂмъ дх҃а . и҆ свѣтᲂви́денъ ꙗ҆ви́лсѧ є҆сѝ , вᲂспѣва́ѧ пᲂта́пїе ,
бл҃гᲂслᲂве́нъ бг҃ъ ѻ҆ц҃ъ на́шихъ . ~Слѣпы́ѧ ѻ҆чи́ма , дѣ́йствᲂмъ бжⷭ҇твенымъ
бг҃ᲂбл҃же́нне стра́сти разли́чныѧ и҆сцѣли́лъ є҆сѝ . и҆ бжⷭ҇твеными
призыва́нїи , пᲂлкѝ лꙋка́выѧ бѣсо́въ ѿгна́лъ є҆сѝ . вᲂпїѧ̀ , бл҃гᲂслᲂве́нъ
бг҃ъ ѻ҆ц҃ъ на́шихъ . ~Чꙋде́съ глꙋбина̀ , и҆сцѣле́нїи рѣка̀ , и҆сто́чникъ
непреста́ненъ , стрꙋѧ̀ ника́кᲂже ѡ҆скꙋдѣ́ема тво́й гро́бъ пᲂказа́сѧ ѻ҆́ч҃е .
вѣ́рᲂю пристꙋпа́ющимъ . и҆ те́плѣ призыва́ющимъ , бл҃гᲂслᲂве́нъ бг҃ъ ѻ҆ц҃ъ
на́шихъ . =боⷢ҇ . Ѡ҆=бᲂжа́етъ мѧ̀ и҆з̾ тебѐ дв҃о пребжⷭ҇твеныи бг҃ъ , ра́бїи
зра́къ прїе́мъ . ѡ҆бнᲂвлѧ́етъ же стезю̀ ра́зꙋма , ꙗ҆́кᲂже предѣ́лы є҆стества̀ ,
мно́жество и҆́нѡкъ , и҆ прпⷣбныхъ приве́дъ пᲂю́щихъ , бл҃гᲂслᲂве́нъ бг҃ъ ѻ҆ц҃ъ
на́шихъ .

=пѣ́снь , и҃ . і҆рмо́съ . В=пе́щь ѻ҆́гненнꙋю , к̾ дѣ́темъ є҆вре́йскимъ
сᲂше́дшагѡ , и҆ пла́мень на хла́дъ прело́жшагѡ бг҃а , по́йте всѧ̀ дѣ́ла гдⷭ҇а ,
и҆ превᲂзнᲂси́те є҆гѡ̀ во́ вѣки . ~Ѡ҆чи́стивъ са́мъ себѐ ѿ ка́ла страсте́й
пᲂпече́нїемъ . свѣ́тлѡ ꙗ҆ви́лсѧ є҆сѝ ѻ҆́ч҃е прїѧ́телище бж҃їе . взыва́ѧ
по́йте всѧ̀ дѣ́ла гдⷭ҇а , и҆ превᲂзнᲂси́те є҆гѡ̀ во́ вѣки . ~Оу҆стро́ивъ свᲂю̀
жи́знь бг҃ᲂлѣ́пнѡ прпⷣбне ѻ҆́ч҃е . стрᲂи́тель пᲂказа́сѧ стрᲂе́нїѧ до́бръ ,
пᲂтре́бамъ ст҃ы́мъ прпⷣбне . с̾ ни́миже спᲂдо́бисѧ вы́шнѧгѡ зва́нїѧ . ~И҆́же
къ бг҃ꙋ мл҃твами сѝ ѡ҆чи́сти на́съ ѿ всѧ́кїѧ скве́рны , и҆ ѿ тревᲂлне́нїѧ
страсте́й и҆ бᲂлѣ́зней и҆ скᲂрбе́й и҆зба́ви , тѧ̀ дᲂсто́йнѡ пᲂта́пїе
чтꙋ́щихъ . =боⷢ҇ . И҆́=же ѡ҆небеси́вшаѧ на́ше земно́е и҆ тлѣ́ннᲂе чⷭ҇таѧ
сꙋщество̀ , а҆́нг҃лѡмъ сла́ва , и҆ прпⷣбнымъ ра́дᲂсть , є҆ди́на тва́ремъ
влⷣчца , ꙗ҆́кѡ гдⷭ҇а ро́ждьши да пᲂе́тсѧ во́ вѣки .

=пѣ́снь , ѳ҃ . і҆рмо́съ . Б=ез̾нача́льна рᲂди́телѧ сн҃ъ бг҃ъ и҆ гдⷭ҇ь ,
вᲂпло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ прᲂсвѣти́ти , и҆ сᲂбра́ти
растᲂче́нныѧ . тѣ́мъ всехва́льнꙋю бцⷣꙋ велича́емъ . ~Дне́сь спасе́наѧ па́мѧть
твᲂѧ̀ вᲂсїѧ̀ , и҆́же во тмѣ̀ срⷣца прᲂсвѣща́ющи , и҆ страсте́й мглꙋ̀
ѿгᲂнѧ́щи . и҆ сы́ны свѣ́та пᲂказꙋ́ющи ѻ҆́ч҃е , и҆́же ны́нѣ чтꙋ́щїѧ тѧ̀ гдⷭ҇нѧ
ᲂу҆го́дника . ~Фиве́анѡмъ прᲂзѧбе́нїе , пꙋсты́ннᲂе хвале́нїе , и҆́нᲂкꙋющимъ
сла́вꙋ , и҆ бл҃гᲂлѣ́пїе , византі́йскагѡ свѣти́льника , и҆́же на землѝ
а҆́нг҃ла ꙗ҆́вльшасѧ , пᲂта́пїѧ всѝ дᲂсто́йнѡ ᲂу҆бл҃жа́емъ . ~А҆́нг҃лѡмъ
сᲂбесѣ́дникъ прпⷣбнымъ равнᲂстᲂѧ́тель . прⷪ҇ркъ и҆ а҆пⷭ҇лъ , мч҃нкъ и҆ є҆ра́рхъ
прпⷣбне ѻ҆́бщникъ бы́въ . и҆ чⷭ҇тнѣ́й трⷪ҇цѣ слꙋжа̀ ᲂу҆ма̀ чистᲂто́ю ѡ҆ всѣ́хъ
на́съ пᲂмᲂли́сѧ . =боⷢ҇ . В=ели́кᲂе та́инство и҆́же па́че ᲂу҆ма̀ ржⷭ҇тва̀
твᲂегѡ̀ , ᲂу҆дивлѧ́етъ а҆́нг҃лы бг҃ᲂра́дᲂваннаѧ . ᲂу҆жаса́етъ прпⷣбныхъ сᲂбо́ры
чи́стаѧ . весели́тъ ѻ҆ц҃ы бжⷭ҇твенѡ пᲂю́щїѧ тѧ̀ . бцⷣе не и҆скꙋсᲂбра́чнаѧ .

