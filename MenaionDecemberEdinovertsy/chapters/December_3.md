=МЦⷭ҇А ТОГО́ЖЕ ВЪ Г҃ ДН҃Ь=

=ст҃а́гѡ прᲂро́ка сᲂфо́нїѧ . =и҆= прпⷣбнагѡ ѻ҆ц҃а на́шегѡ са́вы , и҆́же
на стᲂрᲂже́хъ . слꙋ́жба є҆мꙋ̀ пи́сана по се́й слꙋ́жбѣ . =В=е́черъ , на гдⷭ҇и
вᲂзва́хъ , стихѣ́ры . гла́съ , д҃ . поⷣ . и҆́=же зва́нныи свы́ше . ~И҆́же зарю̀
бг҃ᲂнача́льнагѡ сїѧ́нїѧ прїи́мъ ,꙳ ᲂу҆ма̀ чистᲂто́ю .꙳ и҆ бжⷭ҇твенымъ
слᲂвесе́мъ ,꙳ прᲂвᲂзвѣ́стникъ и҆ прᲂзна́менатель ,꙳ и҆ пррⷪ҇къ бжⷭ҇твенъ бы́лъ
є҆сѝ .꙳ ᲂу҆ста̀ бг҃ᲂдви́жимаѧ ꙗ҆ви́сѧ дх҃ꙋ ,꙳ и҆ ꙗ҆́же ѿ негѡ̀ тебѣ̀
пᲂказꙋ́емаѧ ,꙳ прᲂпᲂвѣ́дꙋѧ и҆ сказꙋ́ѧ всѣ́мъ ꙗ҆зы́кѡмъ ,꙳ дае́мᲂе спасе́нїе ,
и҆ црⷭ҇твїе хрⷭ҇то́во всече́стне .꙳ є҆го́же мᲂлѝ ,꙳ спастѝ и҆ прᲂсвѣти́ти
дш҃а на́ша . ~И҆́же бг҃ᲂвидѣ́нїемъ сїѧ́ѧ дᲂсто́йнѡ .꙳ и҆ прᲂро́ческимъ
са́нᲂмъ ,꙳ и҆ бл҃гᲂда́тїю пᲂчте́нъ бг҃ᲂдх҃нᲂве́нне ,꙳ и҆ бжⷭ҇твенагѡ
спᲂдо́бленъ бл҃же́нства .꙳ и҆́же къ пребл҃го́мꙋ ны́нѣ дерзнᲂве́нїемъ сѝ ,꙳ и҆
ми́лᲂванїемъ ѡ҆держи́мь ,꙳ мᲂлѧ́сѧ непреста́й ,꙳ ѡ҆ и҆́же вѣ́рᲂю тѧ̀
вᲂсхвалѧ́ющихъ ,꙳ и҆ чтꙋ́щихъ ꙗ҆́кѡ бг҃ᲂгла́сна , и҆ че́стна и҆ бг҃ᲂпрїѧ́тна ,꙳
ѿ бѣ́дъ и҆зба́витисѧ ,꙳ и҆ спасти́сѧ дш҃а́мъ на́шимъ . ~Твᲂегѡ̀ прᲂро́ка ,꙳
ꙗ҆́кѡ ѡ҆дш҃евле́нъ ѻ҆́блакъ ,꙳ пᲂказа́лъ є҆сѝ без̾сме́ртне ,꙳ во́дꙋ пᲂчерпа́юща
в̾ живо́тъ вᲂи́стинꙋ вѣ́чныи ,꙳ пᲂсла́въ сегѡ̀ бᲂга́тнѡ ,꙳ и҆ дарᲂва́въ
дх҃а прест҃ы́и ,꙳ є҆динᲂсꙋ́щныи тебѣ̀ ѻ҆ц҃ꙋ вседержи́телю ,꙳ и҆ сн҃ꙋ твᲂемꙋ̀ ,
и҆́же ѿ твᲂегѡ̀ сꙋщества̀ вᲂсїѧ́вшемꙋ ,꙳ є҆го́же прᲂречѐ спасе́нᲂе
прише́ствїе ,꙳ хрⷭ҇та̀ бг҃а на́шегѡ .꙳ и҆ ꙗ҆зы́кѡмъ всѣ́мъ спасе́нїе .
=и҆́ны , стⷯры , бцⷣѣ . гла́съ , то́йже . И҆́=же бл҃гᲂче́стнѡ ,꙳ пᲂклᲂнѧ́ющихсѧ
твᲂемꙋ̀ ржⷭ҇твꙋ̀ .꙳= =ѿ всѧ́кᲂгѡ спаса́й навѣ́та вра́жїѧ ,꙳ бг҃ᲂрᲂди́тельнице
всенепᲂро́чнаѧ ,꙳ ꙗ҆́кѡ пред̾ста́тельница всемꙋ̀ ро́дꙋ на́шемꙋ сꙋ́щи .꙳ тѧ́бо
ны́нѣ по́мᲂщь всѝ стѧжа́хᲂмъ ,꙳ прибѣ́жище и҆ ᲂу҆твержде́нїе ,꙳ и҆ хᲂда́таицꙋ
к̾ влⷣцѣ хрⷭ҇тꙋ̀ и҆ гдⷭ҇ꙋ .꙳ є҆го́же мᲂлѝ дарᲂва́ти .꙳ ми́ръ ми́рᲂви
мо́лимсѧ ,꙳ и҆ грѣхо́въ раз̾рѣше́нїе , притека́ющимъ в̾ кро́въ тво́й . ~Сѐ
гнᲂе́нїѧ ѡ҆бнажа́ю тебѐ дш҃и мᲂеѧ̀ ,꙳ пᲂказꙋ́ю лю́тыѧ ꙗ҆́звы ,꙳ ꙗ҆́же
разбо́йницы налᲂжи́ша ми ,꙳ лꙋка́вствїѧ по́мыслы ,꙳ бѣсо́вскими смꙋще́нїи .꙳
влⷣчце всенепᲂро́чнаѧ ,꙳ цѣли́телѧ дш҃а́мъ и҆ тѣ́лѡмъ ро́ждьши ,꙳ и҆сцѣле́нїе
ты́ ми пᲂда́ждь си́хъ ,꙳ назида́ющи милᲂсе́рдїемъ ,꙳ млⷭ҇ти твᲂеѧ̀ и҆
бл҃гᲂстїю ,꙳ к̾ бл҃гᲂраствᲂре́нїю , спасе́нїѧ и҆ здра́вїѧ . ~Нескры́ю
ѡ҆каѧ́нныи лю́таѧ мᲂѧ̀ ,꙳ ꙗ҆́кѡ всѧ̀ стѧжа́хъ , ꙗ҆́же ненави́дитъ бг҃ъ .꙳ пло́ть
ѡ҆скверни́хъ и҆ дх҃ъ мо́й .꙳ и҆ ᲂу҆́мъ пᲂмышле́нїи нечи́стыми ,꙳ и҆ дѣ́лы и҆
слᲂвесы̀ скве́рными .꙳ ꙗ҆зы́кѡмъ ѡ҆сꙋжда́ю сᲂгрѣша́ющихъ ,꙳ са́мъ го́ршаѧ
сᲂдѣва́ю бг҃ᲂрᲂди́тельнице .꙳ всѣ́хъ ми си́хъ да́ждь и҆справле́нїе .
да вᲂскло́ньсѧ ѕла́гѡ мᲂегѡ̀ ѡ҆бы́чаѧ ,꙳ припа́даѧ и҆ пла́чꙋсѧ ,꙳ ѡ҆ ни́хже ѕлѣ̀
сᲂдѣ́лахъ ,꙳ в̾ жи́зни мᲂе́й хᲂжде́нїемъ . =сла́ва , и҆ ны́нѣ , боⷢ҇ . Ꙗ҆́=кѡ
во глꙋбинꙋ̀ мно́гихъ сᲂгрѣше́ней в̾падо́хъ ,꙳ ѿ лѣ́нᲂсти мᲂеѧ̀ ,꙳ и҆ ᲂу҆ны́нїѧ
ѻ҆каѧ́нныи и҆ невѣ́денїѧ ,꙳ и҆ ѿча́ѧнїемъ ны́нѣ ѡ҆держи́мь є҆́смь .꙳ бꙋ́ди ми
по́мᲂщь и҆ ѡ҆чище́нїе ,꙳ и҆ спасе́нїе пречⷭ҇таѧ ,꙳ и҆ ᲂу҆тѣше́нїе
бл҃гᲂпремѣ́ннѡ пᲂдаю́щи мѝ .꙳ тѧ̀ мᲂлю̀ и҆ тебѣ̀ ми́лсѧ дѣ́ю и҆ припа́даю ,꙳ и҆
вѣ́рᲂю зᲂвꙋ́ ти ,꙳ да не ꙗ҆влю́сѧ до кᲂнца̀ ,꙳ льсти́вᲂмꙋ ѡ҆бра́дᲂваннаѧ .
=крⷭ҇тᲂбоⷢ҇ . Н=ерыда́й менѐ мт҃и ,꙳ зрѧ́щи на́ древѣ пᲂвѣ́шена свᲂегѡ̀
сн҃а и҆ бг҃а ,꙳ и҆́же на вᲂда́хъ пᲂвѣ́сившаго зе́млю неѡ҆держи́мо ,꙳ и҆ всю̀
тва́рь сᲂзда́вшаго .꙳ и҆́бо вᲂста́нꙋ и҆ прᲂсла́влюсѧ ,꙳ и҆ а҆́дᲂва црⷭ҇твїѧ
сᲂкрꙋшꙋ̀ крѣ́пᲂстїю ,꙳ и҆ пᲂтреблю̀ є҆гѡ̀ всю̀ си́лꙋ ,꙳ и҆ ᲂу҆́зники
и҆зба́влю ,꙳ ѿ ѕлᲂдѣ́йства є҆гѡ̀ ꙗ҆́кѡ милᲂсе́рдъ ,꙳ и҆ ѻ҆ц҃ꙋ свᲂемꙋ̀
приведꙋ̀ ,꙳ ꙗ҆́кѡ чл҃кᲂлю́бецъ .

Н=а ᲂу҆́трени . ѻ҆́ба кано́на , во ѻ҆кта́и . и҆ пррⷪ҇кꙋ , на д҃ . кано́нъ ,
твᲂре́нїе ѳеѡ́фанᲂво . гла́съ , ѕ҃ . пѣ́снь , а҃ . і҆рмо́съ . Ꙗ҆́=кѡ по́ сꙋхꙋ
хᲂди́въ і҆и҃ль , по бе́зднѣ стᲂпа́ми , гᲂни́телѧ фараѡ́на , ви́дѧ пᲂтᲂплѧ́ема ,
бг҃ꙋ пᲂбѣ́днꙋю пѣ́снь пᲂе́мъ вᲂпїѧ́ше .

=запѣ́въ : С=т҃ы́и прᲂро́че сᲂфо́нїе , мᲂлѝ бг҃а ѡ҆ на́съ . ~Тѧ̀ мо́лимъ
прᲂро́че бж҃їи , пред̾стᲂѧ́ща прⷭ҇то́лꙋ сла́вы , мᲂли́ти прилѣ́жнѡ .
прᲂсвѣще́нїе дарᲂва́ти на́мъ , и҆́же вѣ́рᲂю честнꙋ́ю пᲂю́щимъ па́мѧть твᲂю̀ .
~А҆рга́нъ бжⷭ҇твеныи ꙗ҆ви́сѧ , в̾мѣща́ющь бжⷭ҇твенагѡ дх҃а прᲂсвѣще́нїѧ
даро́въ , сᲂфо́нїе всемꙋ́дре . тѣ́мже ра́дꙋющесѧ вѣ́рнїи тѧ̀ ᲂу҆бл҃жа́емъ .
=боⷢ҇ . С=вѣ́тлыми зарѧ́ми , всю̀ зе́млю вᲂсїѧ́вшее сл҃нце , ѿ ст҃а́гѡ чре́ва
твᲂегѡ̀ ѡ҆зарѧ́етъ влⷣчце . и҆́мже прᲂсвѣ́щшесѧ , тѧ̀ бж҃їю мт҃рь пᲂчита́емъ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~И҆́же всѧ̀ вѣ́дѧи ꙗ҆́кѡ бг҃ъ бꙋ́дꙋщихъ ра́зꙋмъ , и҆
хᲂтѧ́щихъ бы́ти . видѣ́нїемъ тебѣ̀ ꙗ҆вле́ннымъ , прᲂѧвлѧ́етъ бг҃ᲂлѣ́пнѡ и҆
пᲂказꙋ́етъ , бл҃же́нне дᲂстᲂчꙋ́дне . ~Вжили́въ бл҃же́нне сво́й ᲂу҆́мъ
бл҃гᲂче́стнымъ дерзнᲂве́нїемъ , дх҃ᲂмъ бжⷭ҇твенымъ преклᲂни́въ себѐ . и҆ бы́лъ
є҆сѝ прїѧ́тенъ та́мѡ сꙋ́щимъ , бжⷭ҇твенымъ в̾дх҃нᲂве́нїемъ . =боⷢ҇ . Т=ебѐ
всѝ ро́ди блажа́тъ вѣ́рᲂю , и҆́же без̾лѣ́тнᲂе сло́во пло́тїю в̾ лѣ́то
ро́ждьшꙋю па́че є҆стества̀ , и҆ дв҃ᲂю па́ки пребы́вшꙋ .

=сѣда́ленъ . гла́съ , ѕ҃ . Ѡ҆=чи́стивъ ѿ скве́рны ᲂу҆́мъ премꙋ́дре , зерца́ло
бжⷭ҇твенᲂе сᲂдѣ́ла , зарѧ́мъ прїѧ́тнѡ бжⷭ҇твенагѡ дх҃а . и҆ нн҃ѣ ко и҆сто́чникꙋ
ра́дꙋѧсѧ ѿше́лъ є҆сѝ сїѧ́нїемъ , пррⷪ҇че сᲂфо́нїе . =сла́ва , и҆ ны́нѣ ,
боⷢ҇ . Н=аде́же и҆ пᲂкро́ве и҆ приста́нище натѧ̀ надѣ́ющимсѧ , бг҃ᲂрᲂди́тельнице
чи́стаѧ , пред̾ста́тельнице ми́рꙋ , мᲂлѝ со беспло́тными прилѣ́жнѡ , є҆го́же
рᲂдила̀ є҆сѝ чл҃кᲂлю́бца бг҃а , и҆зба́витисѧ дш҃а́мъ на́шимъ ѿ всѧ́кᲂгѡ
преще́нїѧ , є҆ди́на бл҃гᲂслᲂве́наѧ . =крⷭ҇тᲂбоⷢ҇ . И҆́=же тебѐ ро́ждьшаѧ
хрⷭ҇тѐ прⷭ҇нѡ дв҃а ѻ҆трᲂкᲂви́ца , на крⷭ҇тѣ́ тѧ на́съ ра́ди вᲂз̾вы́шена
зрѧ́щи , ᲂу҆ѧзвлѧ́ше сѝ печа́ли ѻ҆рꙋ́жїемъ дш҃ꙋ , и҆ пла́каше рыда́ющи
мт҃рьски . тᲂѧ̀ мл҃твами пᲂми́лꙋй на́съ гдⷭ҇и млⷭ҇тиве .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~И҆́же всѧ́ческихъ гдⷭ҇ь на́мъ ꙗ҆ви́сѧ , по прᲂро́чествꙋ бл҃же́нне твᲂемꙋ̀ ,
всѧ̀ призыва́ѧ к̾ ра́зꙋмꙋ свᲂемꙋ̀ , и҆ рабо́ты свᲂбᲂди́лъ є҆́сть . ~Бл҃гᲂда́тїю
ѡ҆зарѧ́емь , прᲂвᲂз̾гласи́лъ є҆сѝ гл҃ѧ , пᲂд̾ и҆́го є҆ди́нᲂмꙋ пᲂклᲂнѧ́ющимсѧ
рабо́тати , пᲂслѣ́дꙋющимъ вѣ́рѣ , и҆ бг҃ᲂви слꙋжа́щимъ . =боⷢ҇ . М=р҃і́е
всечⷭ҇таѧ , страсте́й смꙋще́нїе мᲂегѡ̀ по́мысла и҆ напа́стей бꙋ́рю разᲂрѝ ,
без̾стра́стїѧ и҆сто́чникъ ро́ждьши мт҃и дв҃о .

=пѣ́снь , є҃ . і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ
дш҃а любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ
бг҃а , ѿ́ мрака грѣхо́внагѡ и҆зима́юща . =Ѿ= непра́вды к̾ дᲂбрᲂдѣ́тели , и҆
ѿ страсте́й плѣне́нїѧ мѧ̀ бл҃же́нне ѡ҆братѝ , твᲂи́ми мᲂльба́ми прᲂро́че
сла́вне , и҆ к̾ свѣ́тꙋ бл҃гᲂче́стїѧ дѣ́лы ᲂу҆пра́ви . ~Прᲂсвѣти́въ свᲂю̀ дш҃ꙋ ,
дᲂбрᲂдѣ́телей бл҃ги́ми ѻ҆бразы̀ , разꙋми́чнꙋ пᲂказа́лъ є҆сѝ к̾ сїѧ́нїемъ
бжⷭ҇твенагѡ дх҃а , ѿ него́же прᲂро́чества бл҃гᲂда́ть прїѧ́лъ є҆сѝ . =боⷢ҇ .
В=ᲂз̾глаша́ютъ прᲂро́ческаѧ рече́нїѧ пречⷭ҇таѧ , мно́гими ѻ҆бразы̀
ржⷭ҇тво́ ти . и҆́хже мы̀ ны́нѣ с̾бытїѐ зрѧ́ще , вᲂи́стинꙋ бцⷣꙋ тѧ̀
вᲂз̾вѣща́емъ .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Прїе́мъ сла́вне дх҃а зарю̀ , ꙗ҆вле́нїемъ ꙗ҆́кѡ зерца́ло
прᲂро́чествїѧ . бжⷭ҇твенагѡ сїѧ́нїѧ , ми́рᲂви ѡ҆блиста́лъ є҆сѝ . ꙗ҆́кѡ
сꙋ́ща , пррⷪ҇чествꙋѧ бꙋ́дꙋщаѧ . ~Тво́й прїи́де цр҃ь , ра́дꙋисѧ сїѡ́не и҆
красꙋ́йсѧ ви́дѧ , и҆ ми́ръ прᲂсвѣтѝ блиста́нїемъ бжⷭ҇тва̀ . и҆ бѣсо́вскꙋю
ле́сть пᲂсрами́лъ є҆́сть . =боⷢ҇ . П=ло́ти бре́ннѣй сᲂедини́сѧ , и҆́же ѿ ѻ҆ц҃а
є҆динᲂро́дныи в̾ лᲂжесна́хъ твᲂи́хъ , є҆ди́нъ ѿ двᲂю̀ про́йде
без̾ и҆стлѣ́нїѧ . сᲂблю́дъ невреди́мо чи́стᲂе дв҃ство тѝ всепѣ́таѧ .

=кᲂнда́къ . гла́съ , д҃ . Ꙗ҆=ви́сѧ свѣтᲂза́ренъ бжⷭ҇твенымъ дх҃ᲂмъ прᲂро́че
сᲂфо́нїе , бж҃їе ꙗ҆вле́нїе вᲂз̾гласи́въ . ра́дꙋисѧ ѕѣлѡ̀ дщѝ сїѡ́нѧ
і҆єрⷭ҇ли́мᲂва , прᲂпᲂвѣ́ждь , сѐ цр҃ь тво́й грѧде́тъ спаса́ѧи .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Вᲂсїѧ̀ па́мѧть твᲂѧ̀ прᲂро́че
ми́рᲂви ꙗ҆́кѡ сл҃нце , ѡ҆зарѧ́ющи прᲂро́чества бл҃гᲂда́тїю твᲂе́ю , сᲂгла́снѡ
пᲂю́щїѧ вѣ́рнѡ , бл҃гᲂслᲂве́нъ бг҃ъ ѻ҆ц҃ъ на́шихъ . ~Свѣ́телъ ѻ҆́блакъ ты̀
ꙗ҆́вльсѧ , тꙋ́чи бг҃ᲂразꙋ́мїѧ на́мъ вᲂсїѧ́лъ є҆сѝ , ѿ спасе́ныхъ бл҃же́нне
и҆сто́чникъ . и҆́миже прᲂсвѣща́емсѧ вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ .
=боⷢ҇ . С=ло́во є҆́же дре́вле бы́ти пᲂдае́мо всѣ́мъ , бжⷭ҇твенымъ хᲂтѣ́нїемъ
призва́ти вᲂсхᲂтѣ́въ чл҃ка чи́стаѧ , въ твᲂю̀ всели́сѧ ᲂу҆тро́бꙋ ,
бл҃гᲂслᲂве́наѧ , ꙗ҆́же бг҃а пло́тїю ро́ждьши .

=пѣ́снь , и҃ . і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Вᲂз̾лᲂже́нъ ве́сь
вседержи́телю , прᲂмышле́нїѧ ѻ҆́бразᲂмъ та́йнѡ наꙋчи́сѧ , стрᲂи́тельнᲂе
ꙗ҆зы́кѡмъ сказꙋ́ѧ . тѣ́мже тѧ̀ пᲂе́мъ прᲂро́че бг҃ᲂгла́се . ~Мᲂле́бно пѣ́нїе
бг҃ᲂви принесѝ ѡ҆ пᲂю́щихъ тѧ̀ бг҃ᲂбл҃же́нне , и҆ напа́стей разᲂрѝ
смꙋще́нїе . да тѧ̀ пᲂе́мъ пррⷪ҇че бг҃ᲂглаго́ливе . =боⷢ҇ . Ж=изнᲂда́вца
ро́ждьши бг҃а и҆ гдⷭ҇а , сме́ртнᲂе гꙋби́тельство не ᲂу҆держи́мᲂе ᲂу҆ста́вила
є҆сѝ пречⷭ҇таѧ , сїѐ ᲂу҆мертви́вши . тѣ́мже тѧ̀ пᲂе́мъ во всѧ̀ вѣ́ки .

=пѣ́снь , ѳ҃ . і҆рмо́с̾ . Б=г҃а чл҃кᲂмъ неꙋдо́бь ви́дѣти , на́нь же несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречи́стаѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , с̾ нбⷭ҇ными во́и тѧ̀ велича́емъ . ~На землѝ
кро́ткихъ всели́сѧ , и҆дѣ́же по кᲂнчи́нѣ а҆́нг҃льскїѧ зри́ши свѣ́тлᲂсти ,
сᲂфо́нїе премꙋ́дре прᲂро́че бж҃їи . кро́тᲂкъ бы́въ сїѧ́ѧ бл҃гᲂда́тїю .
тѣ́мже ра́дꙋющесѧ вѣ́рнїи тѧ̀ ᲂу҆бл҃жа́емъ . ~Твᲂи́хъ прᲂрече́нїи пресла́вне ,
свѣ́тлѡ ви́дѧще бы́вшее с̾бытїѐ . да́ннѣй тебѣ̀ бл҃гᲂда́ти чꙋди́мсѧ , и҆
ᲂу҆ма̀ твᲂегѡ̀ чистᲂтѣ̀ , и҆ дш҃е́внᲂмꙋ бг҃ᲂвидѣ́нїю ᲂу҆дивлѧ́емсѧ . =боⷢ҇ .
Н=е бы́сть и҆́на никᲂли́же ѿ рᲂдо́въ дре́внихъ , ꙗ҆́кᲂже ты̀ ѡ҆бра́дᲂваннаѧ
бг҃ᲂмт҃и всенепᲂро́чнаѧ . є҆ди́на бо ты̀ па́че всѣ́хъ , и҆зрѧ́днѣйшꙋ и҆мѣ́ла
є҆сѝ ст҃ы́ню и҆ чистᲂтꙋ̀ . тѣ́мже прїѧ́тъ бг҃а , въ тебѣ̀ вᲂплᲂща́ема .

С=лꙋ́жба прпⷣбнᲂмꙋ и҆гꙋ́менꙋ са́вѣ стᲂрᲂжев ско́мꙋ . =В=е́черъ , пᲂе́мъ ,
бл҃же́нъ мꙋ́жь , а҃ , а҆нтифо́нъ . =Н=а гдⷭ҇и вᲂзва́хъ , стⷯры , на́ ѕ҃ .
гла́съ , ѕ҃ . поⷣ . в=сѐ ᲂу҆пᲂва́нїе . ~Ми́ра вᲂз̾ненави́дѣвъ ,꙳ хрⷭ҇та̀
вᲂз̾люби́лъ є҆сѝ .꙳ сїѡ́на мы́сленагѡ ,꙳ жи́тель пᲂказа́сѧ .꙳ наставле́нїемъ
ᲂу҆чи́телѧ свᲂегѡ̀ ,꙳ сᲂверше́нагѡ пᲂслꙋша́нїѧ дᲂсти́же ,꙳ мно́га и҆скꙋше́нїѧ
претерпѣ́лъ є҆сѝ .꙳ бжⷭ҇твенымъ дх҃ᲂмъ себѐ вᲂѡ҆рꙋжи́въ ,꙳ к̾ бᲂре́нїю
льсти́вагѡ ,꙳ ра́дꙋѧсѧ и҆зше́лъ є҆сѝ .꙳ и҆ сегѡ̀ пᲂбѣди́лъ є҆сѝ ,꙳ си́лᲂю
ѿ дв҃ы вᲂсїѧ́вшагѡ . =Ѿ= ю҆́нᲂсти прпⷣбне ,꙳ плᲂтьска́ѧ мꙋдрᲂва́нїѧ ,꙳
пᲂкᲂри́лъ є҆сѝ дх҃ᲂви .꙳ и҆ въ живᲂно́снꙋю ме́ртвᲂсть ѡ҆дѣ́ѧвсѧ .꙳ свѣти́льникъ
бл҃же́нне ,꙳ ꙗ҆ви́сѧ пресвѣ́тлыи .꙳ бл҃гᲂда́тїю бжⷭ҇твенагѡ дх҃а ,꙳ и҆́стиненъ
па́стырь пᲂказа́сѧ .꙳ слᲂве́снᲂю са́во цѣвни́цею ,꙳ со́браннᲂе ста́до
ѡ҆ хрⷭ҇тѣ̀ ,꙳ до́брѣ ᲂу҆па́слъ є҆сѝ .꙳ и҆ на па́жить дх҃о́внꙋю вᲂз̾ве́лъ
є҆сѝ . ~Зрѣ́ти жела́ѧ ,꙳ мы́сленꙋю свѣ́тлᲂсть ,꙳ бжⷭ҇твенагѡ ѡ҆бᲂже́нїѧ .꙳
житїѐ вᲂз̾желѣ́въ невеще́ственᲂе ,꙳ ми́ра ѡ҆ста́вилъ є҆сѝ .꙳ пꙋсты́ню
дᲂсти́глъ є҆сѝ ,꙳ и҆ слеза́ми сїю̀ напᲂи́лъ є҆сѝ .꙳ жела́нїе ᲂу҆лꙋчѝ ,꙳
є҆́же ко влⷣцѣ свᲂемꙋ̀ пред̾стᲂѧ́нїе .꙳ и҆ ны́нѣ сщ҃еннᲂлѣ́пнѡ ꙳
пред̾стᲂи́ши ,꙳ со а҆́нг҃лы ликᲂствꙋ́ѧ .

=сла́ва . гла́съ , то́йже . И҆́=же по ѻ҆́бразꙋ сᲂблю́дъ невреди́мѡ , ᲂу҆ма̀
влⷣкꙋ на́ страсти па́гꙋбныѧ , по́стнически пᲂста́вивъ . и҆ на пᲂдо́бствїе
ꙗ҆́кᲂже мо́щнѡ вᲂз̾ше́лъ є҆сѝ . мꙋ́жески бо є҆стество̀ пᲂнꙋ́дивъ , пᲂтща́лсѧ
є҆сѝ хꙋ́ждьшее пᲂкᲂри́ти лꙋ́чьшемꙋ , пло́ть пᲂрабо́тити дх҃ꙋ . тѣ́мже и҆́нᲂкѡмъ
ꙗ҆ви́сѧ наста́вникъ , и҆ жи́тель пꙋсты́нныи . до́брѣ текꙋ́щимъ ѡ҆бꙋчи́тель ,
пра́вило дᲂбрᲂдѣ́телей и҆звѣ́стнᲂе . и҆ ны́нѣ на́ нб҃сѣхъ зерца́лᲂмъ
раз̾рѣ́шшимсѧ ѻ҆́ч҃е са́во , чи́стѣ зри́ши ст҃ꙋ́ю трⷪ҇цꙋ , сы́и пᲂсредѣ̀ мᲂлѧ̀ ,
за чтꙋ́щїѧ тѧ̀ вѣ́рᲂю и҆ любо́вїю .

=и҆ нн҃ѣ , боⷢ҇ . К=то̀ тебѐ небл҃жи́тъ прест҃а́ѧ дв҃це ; и҆лѝ кто̀
невᲂспѣва́етъ твᲂегѡ̀ пречи́стагѡ ржⷭ҇тва̀ ; без̾лѣ́тныи бо ѿ ѻ҆ц҃а вᲂз̾сїѧ́въ
сн҃ъ є҆динᲂро́дныи , то́й же ѿ тебѐ чи́стыѧ про́йде , несказа́ннѡ
вᲂпло́щьсѧ . є҆стество́мъ бг҃ъ сы́и , и҆ є҆стество́мъ бы́въ чл҃къ на́съ ра́ди .
не во двᲂю̀ лицꙋ̀ раздѣлѧ́емъ . но во двᲂю̀ є҆стествꙋ̀ несмѣ́сно пᲂзнава́емъ .
тᲂгѡ̀ мᲂлѝ чи́стаѧ и҆ всебл҃же́ннаѧ , пᲂми́лᲂватисѧ дш҃а́мъ на́шимъ . =та́же ,
вы́хᲂдъ . прᲂки́менъ , дню̀ . =

Ѿ =премꙋ́дрᲂсти сᲂло́мѡни , чте́нїе . =

~Пра́ведницы во́ вѣки живꙋ́тъ , и҆ ѿ́ гдⷭ҇а мзда̀ и҆́мъ , и҆ пᲂмышле́нїе
и҆́хъ пред̾ вы́шнимъ . сегѡ̀ ра́ди прїи́мꙋтъ црⷭ҇твїе бл҃гᲂлѣ́пїѧ , и҆
вѣне́цъ дᲂбро́ты ѿ рꙋкѝ гдⷭ҇ни . ꙗ҆́кѡ десни́цею пᲂкры́етъ и҆́хъ , и҆ мы́шцею
защи́титъ и҆́хъ . прїи́метъ всѐ ѻ҆рꙋ́жїе ре́внᲂсти є҆гѡ̀ , и҆ вᲂѡ҆рꙋже́но
сᲂтвᲂри́тъ сᲂзда́нїе , в̾ ме́сть враго́мъ . и҆ ѡ҆блече́тъ ѧ҆̀ во брᲂнѧ̀
пра́вды , и҆ вᲂзлᲂжи́тъ шле́мъ сꙋ́дъ нелицемѣ́ренъ . и҆ прїи́метъ щи́тъ
непᲂбѣди́мъ препᲂдо́бїе . пᲂѡ҆стри́тъ же напра́сенъ гнѣ́въ во ѻ҆рꙋ́жїи . и҆
пᲂбо́ретъ с̾ ни́мъ ми́ръ на безꙋ́мныѧ . и҆ по́йдꙋтъ правᲂлꙋ́чнѣ стрѣ́лы
мо́лнїины , ꙗ҆́кѡ ѿ бл҃гᲂкрꙋ́гла лꙋ́ка ѻ҆блако́въ , на намѣ́ренїе летѧ́тъ . и҆
ѿ пра́щъ ка́менныхъ ꙗ҆́рᲂсти и҆спо́лнь , падꙋ́тъ гра́ды . вᲂзнегᲂдꙋ́етъ на ни́хъ
вᲂда̀ мᲂрска́ѧ , рѣ́ки же пᲂтекꙋ́тъ жестᲂча́е . сᲂпрᲂти́въ ста́нетъ и҆́мъ дх҃ъ
си́лы . и҆ ꙗ҆́кѡ ви́хᲂръ развѣ́етъ ѧ҆̀ . и҆ ѡ҆пꙋсти́тъ всю̀ зе́млю
без̾зако́нїе , и҆ ѕлᲂдѣѧ́нїе преврати́тъ престо́лы си́льныхъ . слы́шите ᲂу҆́бѡ
цр҃їе и҆ разꙋмѣ́йте , и҆ накажи́тесѧ сꙋдїѝ кᲂнце́мъ землѝ . внꙋши́те
сᲂдержа́щїи мно́жества , и҆ гᲂрдѧ́щїисѧ ѡ҆ наро́дѣхъ ꙗ҆зы́къ , ꙗ҆́кѡ дана̀
бы́сть ѿ́ гдⷭ҇а держа́ва ва́мъ , и҆ си́ла ѿ вы́шнѧгѡ .

Ѿ =премꙋ́дрᲂсти сᲂло́мѡни , чте́нїе . =

~Пра́ведныхъ дш҃а в̾ рꙋцѣ̀ бж҃їи , и҆ неприко́снетсѧ и҆́хъ мꙋ́ка . непщева́ни
бы́ша во ѻ҆́чїю безꙋ́мныхъ ᲂу҆́мрети , и҆ вмѣни́сѧ ѡ҆ѕлᲂбле́нїе и҆схо́дъ
и҆́хъ , и҆ є҆́же ѿ на́съ ше́ствїе сᲂкрꙋше́нїе , ѻ҆ни́же сꙋ́ть в̾ ми́рѣ . и҆́бо
пред̾ лице́мъ чл҃ческимъ а҆́ще и҆ мꙋ́кꙋ прїи́мꙋтъ , ᲂу҆пᲂва́нїе и҆́хъ
без̾сме́ртїѧ и҆спо́лнь . и҆ ма́лымъ пᲂка́зани бы́ша , вели́каѧ вᲂспрїи́мꙋтъ ,
ꙗ҆́кѡ бг҃ъ и҆скꙋсѝ и҆́хъ , и҆ ѡ҆брѣ́те и҆́хъ дᲂсто́йны себѣ̀ . ꙗ҆́кѡ зла́то
в̾ гᲂрни́лѣ и҆скꙋсѝ и҆́хъ , и҆ ꙗ҆́кѡ всепло́днꙋ же́ртвꙋ прїѧ́тъ и҆́хъ . и҆
во́ времѧ пᲂсѣще́нїѧ и҆́хъ вᲂз̾сїѧ́ютъ , и҆ ꙗ҆́кѡ и҆́скры по сте́блїю
пᲂтекꙋ́тъ . сꙋ́дѧтъ ꙗ҆зы́кѡмъ , и҆ ѡ҆блада́ютъ людьмѝ , и҆ вᲂцр҃и́тсѧ гдⷭ҇ь
в̾ ни́хъ во́ вѣки . надѣ́ющїисѧ на́нь разꙋмѣ́ютъ и҆́стинꙋ , и҆ вѣ́рнїи
любо́вїю пребꙋ́дꙋтъ в̾ не́мъ . ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ ,
и҆ пᲂсѣще́нїе во и҆збра́нныхъ є҆гѡ̀ .

Ѿ =премꙋ́дрᲂсти сᲂло́мѡни , чте́нїе . =

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ста́рᲂсть бо
честна̀ не мнᲂгᲂлѣ́тна ни в̾ числѣ̀ лѣ́тъ и҆счита́етсѧ . сѣди́ны же сꙋ́ть ,
мꙋ́дрᲂсть чл҃кѡмъ . и҆ во́зрастъ ста́рᲂсти , житїѐ нескве́рно . бл҃гᲂꙋго́денъ
бг҃ᲂви бы́въ , вᲂз̾лю́бленъ бы́сть . и҆ живы́и пᲂсредѣ̀ грѣ́шникъ , преста́вленъ
бы́сть . вᲂсхище́нъ бы́сть , да не ѕло́ба и҆змѣни́тъ ра́зꙋма є҆гѡ̀ , и҆лѝ
ле́сть прельсти́тъ дш҃ꙋ є҆гѡ̀ . раче́нїе бо ѕло́е , гꙋби́тъ до́браѧ , и҆
паре́нїе по́хᲂти , премѣнѧ́етъ ᲂу҆́мъ неѕло́бивъ . скᲂнча́всѧ в̾ ма́лѣ ,
и҆спо́лни лѣ́та мно́га , ᲂу҆го́дна бо бѣ̀ гдⷭ҇ви дш҃а є҆гѡ̀ . сегѡ̀ ра́ди
пᲂтща́сѧ ѿ среды̀ ѕло́бы . лю́дїе же ви́дѣвше и҆ неразꙋмѣ́вше , ни пᲂлᲂжи́ша
в̾ пᲂмышле́нїи такᲂва́гѡ , ꙗ҆́кѡ бл҃гᲂда́ть и҆ млⷭ҇ть в̾ прпⷣбныхъ є҆гѡ̀ , и҆
пᲂсѣще́нїе во и҆збра́нныхъ є҆гѡ̀ .

Н=а стихо́внѣ , стихѣ́ры . гла́съ , д҃ . поⷣ . ꙗ҆́=кѡ до́блѧ . ~Бж҃їею си́лᲂю
ᲂу҆крѣплѧ́емь ,꙳ мы́сль свᲂю̀ гᲂрѣ̀ вᲂз̾выша́ѧ ,꙳ нбⷭ҇нᲂе наслѣ́дїе ѻ҆́ч҃е
прїѧ́лъ є҆сѝ .꙳ и҆ на землѝ бл҃гᲂче́стнѡ со́браннагѡ тѝ ста́да ча́да
ᲂу҆па́слъ є҆сѝ .꙳ до́блимъ свᲂи́мъ нра́вᲂмъ ,꙳ и҆ равнᲂа́нг҃льнымъ житїе́мъ ,꙳
дх҃а свѣтлᲂстьмѝ ст҃ы́ми ѡ҆сїѧва́емь .꙳ ѡ҆ всѣ́хъ при́снѡ мᲂли́сѧ ,꙳
твᲂрѧ́щихъ сщ҃е́ннꙋю па́мѧть твᲂю̀ .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . Ж=ела́ѧ
ᲂу҆лꙋчи́ти ,꙳ нбⷭ҇нꙋю дᲂбро́тꙋ ,꙳ на землѝ ꙗ҆́кѡ беспло́тенъ ѻ҆́ч҃е
пᲂд̾виза́сѧ .꙳ и҆мꙋ́щи пᲂсо́бїе непᲂбѣди́мо ,꙳ си́лꙋ влⷣки свᲂегѡ̀ ,꙳
над̾ страстьмѝ вᲂцр҃и́сѧ .꙳ и҆ ны́нѣ вѣ́чнᲂмꙋ цр҃ви пред̾стᲂи́ши .꙳ є҆го́же
мᲂлѝ са́во прпⷣбне ,꙳ спасти́сѧ дш҃а́мъ на́шимъ .

=сти́хъ : бл҃же́нъ мꙋ́жь бᲂѧ́исѧ гдⷭ҇а ,꙳ въ за́пᲂвѣдехъ є҆гѡ̀ вᲂсхо́щетъ
ѕѣлѡ̀ . Ж=итїѐ твᲂѐ бл҃гᲂче́стнѡ ,꙳ дᲂбрᲂдѣ́тельми ᲂу҆кра́шено .꙳ пра́вдᲂю
ꙗ҆́кѡ бжⷭ҇твенымъ вѣнце́мъ ѡ҆дѣ́ѧвсѧ ,꙳ влⷣчню прⷭ҇то́лꙋ пред̾стᲂи́ши ,꙳
со а҆́нг҃льскими ликꙋ́ѧ во́инствы .꙳ сегѡ̀ ра́ди тѧ̀ в̾ пѣ́снехъ пᲂчита́емъ .꙳
са́во прпⷣбне ѻ҆́ч҃е на́шъ ,꙳ мᲂлѝ спасти́сѧ ста́дꙋ твᲂемꙋ̀ ,꙳ ѿ всѣ́хъ
и҆скꙋше́нїи .

=сла́ва . гла́съ , и҃ . И҆́=нѡкъ мно́жества , наста́вника тѧ̀ чте́мъ ѻ҆́ч҃е
на́шъ са́во . тᲂбо́ю бо пꙋ́ть вᲂи́стинꙋ пра́выи хᲂди́ти пᲂзна́хᲂмъ . бл҃же́нъ
є҆сѝ ꙗ҆́кѡ хрⷭ҇тꙋ̀ рабо́тавъ , и҆ вра́жїю ѡ҆бличи́лъ є҆сѝ си́лꙋ . а҆́нг҃лѡмъ
сᲂбесѣ́дниче . и҆ прпⷣбнымъ є҆динᲂкро́вне , и҆ пра́веднымъ . с̾ ни́ми же мᲂли́сѧ
гдⷭ҇ви , пᲂми́лᲂватисѧ дш҃а́мъ на́шимъ . =и҆ ны́нѣ , боⷢ҇ . Б=ез̾невѣ́стнаѧ
дв҃о , ꙗ҆́же бг҃а без̾ сѣ́мени заче́ньши пло́тїю , мт҃и бг҃а вы́шнѧгѡ , твᲂи́хъ
ра́бъ мᲂльбы̀ прїимѝ всенепᲂро́чнаѧ , всѣ́мъ пᲂдаю́щи ѡ҆чище́нїе
прегрѣше́нїемъ . ны́нѣ на́ша мᲂле́нїѧ прїе́мши , мᲂлѝ спасти́сѧ всѣ́мъ
на́мъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь .
гла́съ , и҃ . П=ꙋсты́ни ꙗ҆ви́лсѧ є҆сѝ до́брᲂе прᲂзѧбе́нїе прпⷣбне ,
ѿ ю҆́нᲂсти бо и҆зво́ли чⷭ҇тᲂе житїѐ , дх҃о́внᲂмꙋ сѝ ᲂу҆чи́телю пᲂслѣ́дꙋѧ , и҆
тᲂгѡ̀ ᲂу҆че́нїемъ ᲂу҆́мъ к̾ нбⷭ҇нымъ в̾пери́въ . и҆ ста́дꙋ свᲂемꙋ̀ , премꙋ́дръ
наста́вникъ пᲂказа́сѧ . тѣ́мъ и҆ хрⷭ҇то́съ ꙗ҆́кѡ пресвѣ́тла тѧ̀ свѣти́льника
чꙋдесы̀ ѡ҆бᲂгатѝ , са́во ѻ҆́ч҃е на́шъ , мᲂлѝ спасти́сѧ дш҃а́мъ на́шимъ .
=сла́ва , и҆ нн҃ѣ , боⷢ҇ . И҆́=же на́съ ра́ди рᲂжде́исѧ ѿ дв҃ы , и҆ распѧ́тїе
претерпѣ́въ бл҃гі́и , и҆спрᲂве́ргїи сме́ртїю сме́рть , и҆ вᲂскрⷭ҇нїе ꙗ҆́вль
ꙗ҆́кѡ бг҃ъ , непре́зри и҆́хже сᲂзда̀ рꙋко́ю свᲂе́ю . ꙗ҆вѝ чл҃кᲂлю́бїе свᲂѐ
млⷭ҇тиве . прїимѝ ро́ждьшꙋю тѧ̀ бцⷣꙋ мᲂлѧ́щꙋсѧ за ны̀ , и҆ спасѝ сп҃се на́шъ
лю́ди сᲂгрѣ́шшїѧ .

Н=а ᲂу҆́трени , на бг҃ъ гдⷭ҇ь , трᲂпа́рь , ст҃о́мꙋ , двⷤа . сла́ва , и҆
ны́нѣ , боⷢ҇ , вᲂскрⷭ҇нъ . =П=о а҃ , стихᲂло́гїи , сѣда́ленъ . гла́съ , д҃ .
З=ако́ннѡ ᲂу҆стро́ивъ свᲂю̀ жи́знь , страстна́ѧ взыгра́нїѧ до кᲂнца̀ ᲂу҆вѧди́лъ
є҆сѝ . пᲂбѣ́ды вѣне́цъ ѿ́ бг҃а прїѧ́тъ , са́во ѻ҆́ч҃е на́шъ , мᲂлѝ спасти́сѧ
дш҃а́мъ на́шимъ . =двⷤа . сла́ва , и҆ ны́нѣ , боⷢ҇ . В=ъ кро́въ тво́й пречⷭ҇таѧ
дв҃о прибѣга́ющихъ , мл҃твꙋ прїе́мши ѿ на́съ , непреста́й мᲂлѧ́щи
чл҃кᲂлю́бца , спасти́сѧ рабо́мъ твᲂи́мъ .

П=о в҃ , стихᲂло́гїи , сѣда́ленъ . гла́съ , а҃ . С=ᲂверше́нꙋю к̾ бг҃ꙋ любо́вь
стѧжа́лъ є҆сѝ ѻ҆́ч҃е , земна́ѧ преѡ҆би́дѣвъ , к̾ нбⷭ҇нымъ вᲂз̾ше́лъ є҆сѝ
ра́дꙋѧсѧ . вѣнцено́сче пребл҃же́нне , мᲂлѝ хрⷭ҇та̀ бг҃а , спасти́сѧ дш҃а́мъ
на́шимъ . =двⷤа . сла́ва , и҆ ны́нѣ , боⷢ҇ . О=у҆пᲂва́нїе хрⷭ҇тїа́нѡмъ
пречⷭ҇таѧ дв҃о , є҆го́же рᲂдила̀ є҆сѝ па́че ᲂу҆ма̀ и҆ сло́ва , непреста́ннѡ
мᲂлѝ с̾ вы́шними си́лами , да́ти ѡ҆ставле́нїе грѣхо́въ всѣ́мъ , и҆
и҆справле́нїе житїю̀ . вѣ́рᲂю и҆ любо́вїю прⷭ҇нѡ тѧ̀ сла́вѧщимъ .

П=о пᲂлїєлеѡ́сѣ , сѣда́ленъ . гла́съ , и҃ . В=лⷣцѣ хрⷭ҇тꙋ̀ во всѣ́мъ ѻ҆́ч҃е
са́во ᲂу҆гᲂди́лъ є҆сѝ . и҆ свᲂегѡ̀ црⷭ҇тва с̾наслѣ́дника тѧ̀ сᲂтвᲂрѝ . и҆
по ст҃о́мъ преставле́нїи , честны́ѧ твᲂѧ̀ мо́щи и҆стᲂча́ютъ раз̾ли́чнаѧ
и҆сцѣле́нїѧ . тѣ́мже вᲂпїе́мъ тѝ , мᲂлѝ спасти́сѧ дш҃а́мъ на́шимъ . =двⷤа .
сла́ва , и҆ ны́нѣ , боⷢ҇ . Ѿ= всѧ́кᲂгѡ преще́нїѧ и҆ ѡ҆ѕлᲂбле́нїѧ чл҃къ ,
спасѝ на́съ прест҃а́ѧ дв҃о . тебе́ бо и҆́мамы пᲂкро́въ и҆ застꙋпле́нїе ,
прибѣга́ющїи к̾ тебѣ̀ бг҃ᲂмт҃и , и҆ рᲂжде́ннагѡ и҆з̾ тебѐ бг҃а на́шегѡ .
є҆го́же мᲂлѝ , и҆зба́витисѧ ѿ бѣ́дъ рабо́мъ твᲂи́мъ .

=степе́нна , д҃ го гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
ч=естна̀ пре́д̾ гдⷭ҇емъ , сме́рть прпⷣбныхъ є҆гѡ̀ . =сти́хъ . ч=то̀ вᲂз̾да́мъ
гдⷭ҇ви ѡ҆ всѣ́хъ , и҆́хже вᲂз̾да́стъ мѝ . ~всѧ́ко дыха́нїе . =є҆ѵⷢ҇а́лїе , ѿ=
матѳе́ѧ . заⷱ҇ , м҃г . ~ѱало́мъ , н҃ .

=сла́ва . м=л҃твъ ра́ди прпⷣбнагѡ , млⷭ҇тиве ѡ҆чи́сти мно́жество сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи
на́шихъ .

~Пᲂми́лꙋй мѧ бж҃е , по вели́цѣй млⷭ҇ти твᲂе́й , по мно́гимъ щедро́тамъ
твᲂи́мъ , ѡ҆чи́сти без̾ зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , в҃ . П=рпⷣбне ѻ҆́ч҃е , и҆́з̾млада в̾ дᲂбрᲂдѣ́тели
прилѣ́жнѡ пᲂсти́всѧ , сᲂсꙋ́дъ бы́сть ст҃а́гѡ дх҃а . тѣ́мъ и҆ прїе́мъ чꙋде́съ
дѣ́йство . наꙋчи́лъ є҆сѝ чл҃ки преѡ҆би́дѣти сла́дкихъ . и҆ ны́нѣ бжⷭ҇твенымъ
свѣ́тᲂмъ ѡ҆сїѧва́емь , прᲂсвѣтѝ на́ша ра́зꙋмы мл҃твами сѝ са́во ѻ҆́ч҃е
на́шъ .

К=ано́нъ , бцⷣѣ . со і҆рмᲂсо́мъ , на́ ѕ҃ . и҆ ст҃о́мꙋ , на и҃ . гла́съ , ѕ҃ .
пѣ́снь , а҃ . і҆рмо́съ . Ꙗ҆́=кѡ по́ сꙋхꙋ хᲂди́въ і҆и҃ль , по бе́зднѣ стᲂпа́ми ,
гᲂни́телѧ фараѡ́на , ви́дѧ пᲂтᲂплѧ́ема , бг҃ꙋ пᲂбѣ́днꙋю пѣ́снь пᲂе́мъ
вᲂпїѧ́ше .

=запѣ́въ : П=рпⷣбне ѻ҆́ч҃е са́во , мᲂлѝ бг҃а ѡ҆ на́съ . ~Наста́ви мѧ гдⷭ҇и
бж҃е мо́й , да вᲂз̾мᲂгꙋ̀ бл҃гᲂче́стнѡ , ᲂу҆го́дника твᲂегѡ̀ прпⷣбнагѡ са́вы ,
сла́внᲂе и҆ честно́е вᲂсхвали́ти тᲂржество̀ . ~Мꙋ́жески пᲂдвиза́сѧ , и҆ зарю̀
дх҃о́внꙋю вᲂспрїе́мъ , взѧ́тсѧ к̾ высᲂтѣ̀ нбⷭ҇нѣй . и҆ ны́нѣ со а҆́нг҃лы
прᲂславлѧ́ешисѧ . ~Ѻ҆рꙋ́жїемъ крⷭ҇тнымъ ѡ҆гражда́емь прпⷣбне , всю̀ си́лꙋ
сᲂпрᲂти́внагѡ пᲂбѣди́лъ є҆сѝ . и҆ до кᲂнца̀ сегѡ̀ бе́з̾вѣсти сᲂтвᲂрѝ . =боⷢ҇ .
П=ресꙋ́щнᲂе сло́во , сꙋщество̀ прїе́мъ ѿ чи́стыхъ крᲂве́й твᲂи́хъ ,
бг҃ᲂсᲂдѣ́ла на́съ , и҆стлѣ́нїѧ и҆зба́ви чⷭ҇таѧ . сегѡ̀ ра́ди тѧ при́снѡ
сла́вимъ .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Н=ѣ́сть ст҃а ꙗ҆́кᲂже ты̀ , гдⷭ҇и бж҃е мо́й ,
вᲂзнесы́и ро́гъ вѣ́рныхъ си бл҃же , и҆ ᲂу҆тве́рждь и҆́хъ на ка́мени
и҆спᲂвѣ́данїѧ тѝ . ~Мᲂлча́нїемъ ꙗ҆зы́къ ѡ҆бꙋзда́лъ є҆сѝ . и҆ не мѧте́жнымъ
житїе́мъ , вᲂплᲂтѝ а҆́нг҃льски ѻ҆́ч҃е по́жилъ є҆сѝ . ~Вᲂи́стинꙋ бл҃гі́ѧ
жи́зни спᲂдо́бисѧ прпⷣбне , чистᲂто́ю и҆ пᲂще́нїемъ сїю̀ ѡ҆брѣ́тъ . и҆ ны́нѣ
со беспло́тными вᲂпїе́ши , нѣ́сть ст҃а па́че тебѐ гдⷭ҇и . ~Трисїѧ́ннымъ
свѣ́тᲂмъ ѡ҆заре́нъ , и҆ бл҃гᲂда́ть дх҃а ст҃а́гѡ в̾сели́сѧ в̾ тѧ̀ прпⷣбне ,
вᲂзлю́бльши чⷭ҇тꙋю твᲂю̀ дш҃ꙋ . и҆ непреста́ннѡ вᲂпїе́ши , нѣ́сть ст҃а па́че
тебѐ гдⷭ҇и . =боⷢ҇ . Р=азꙋмѣ́ти ржⷭ҇тва̀ твᲂегѡ̀ чⷭ҇таѧ , неи҆з̾гл҃аннꙋю
глꙋбинꙋ̀ , недᲂꙋмѣ́етъ ᲂу҆́мъ чл҃чь . бг҃ъ бо и҆з̾лїѧ́въ себѐ за млрⷭ҇дїе ,
во ᲂу҆тро́бѣ твᲂе́й , всего́ мѧ ѡ҆бнᲂвѝ .

=катава́сїѧ : П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , д҃ . М=ра́зъ нᲂщны́и претерпѣ́лъ є҆сѝ , и҆ тѧгᲂтꙋ̀
ва́ра дневна́гѡ пᲂнесѐ . и҆ си́хъ ра́ди вѣ́чнᲂе наслажде́нїе , и҆ пи́щꙋ
при́снѡ живꙋ́щꙋю вᲂспрїѧ́лъ є҆сѝ , хрⷭ҇то́въ ᲂу҆го́дниче бл҃же́нне са́во .
мᲂлѝ спасти́сѧ дш҃а́мъ на́шимъ . =двⷤа . сла́ва , и҆ ны́нѣ , боⷢ҇ . Ч=тⷭ҇аѧ
всенепᲂро́чнаѧ , и҆ неи҆скꙋсᲂбра́чнаѧ , ꙗ҆́же є҆ди́на без̾лѣ́тнаго сн҃а , и҆
сло́ва бж҃їѧ , в̾ лѣ́то пᲂро́ждьши , сегѡ̀ со ст҃ы́ми и҆ чⷭ҇тны́ми
патрїа́рхи , с̾ мч҃нки и҆ пррⷪ҇ки и҆ прпⷣбными , мᲂлѝ дарᲂва́ти на́мъ
ѡ҆чище́нїе , и҆ ве́лїю млⷭ҇ть .

=пѣ́снь , д҃ . і҆рмо́съ . Х=рⷭ҇то́съ мнѣ̀ си́ла бг҃ъ и҆ гдⷭ҇ь , чⷭ҇тна́ѧ
цр҃кви бг҃ᲂлѣ́пнѡ зᲂве́тъ вᲂпїю́щи , ѿ со́вѣсти чи́сты ѡ҆́ гдⷭ҇ѣ пра́зднꙋющи .
~Без̾мѣ́рнᲂе смире́нїе вᲂз̾люби́въ , свᲂеѧ̀ мы́сли зри́тельнᲂе ѡ҆чи́стилъ
є҆сѝ . и҆ ны́нѣ в̾ ра́йскихъ селе́нїихъ вᲂдвᲂрѧ́ѧсѧ вᲂпїе́ши , сла́ва си́лѣ
твᲂе́й гдⷭ҇и . ~Сле́зными пᲂто́ки прпⷣбне , зе́млю срⷣца свᲂегѡ̀ напᲂи́лъ
є҆сѝ , пред̾стᲂѧ̀ въ мᲂли́твѣ не пᲂкᲂлѣ́блемъ , твᲂрцꙋ̀ всѣ́хъ взыва́ше ,
сла́ва си́лѣ твᲂе́й гдⷭ҇и . ~Незабꙋ́ди ста́до твᲂѐ прпⷣбне , є҆́же мꙋ́дрѣ
со́бралъ є҆сѝ , и҆ в̾ жи́зни се́й ᲂу҆пасѐ бл҃гᲂче́стнѡ . пᲂтщи́сѧ ѻ҆́ч҃е
на́шъ са́во , привлещѝ во ѡ҆гра́дꙋ нбⷭ҇нꙋю . =боⷢ҇ . Ч=истᲂтѣ̀ жили́ще ,
селе́нїе влⷣки всѣ́хъ , и҆ пррⷪ҇кѡмъ всѣ́мъ с̾бытїѐ , бг҃ᲂра́дᲂваннаѧ
чи́стаѧ , пᲂю́щїѧ тѧ̀ ᲂу҆ще́дри .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . Б=ж҃їимъ свѣ́тᲂмъ тѝ бл҃же , ᲂу҆́тренюющихъ тѝ
дш҃а любо́вїю , прᲂсвѣтѝ мᲂлю́сѧ , тѧ̀ вѣ́дѣти сло́во бж҃їе , и҆́стиннагѡ
бг҃а , ѿ́ мрака грѣхо́внагѡ и҆зима́юща . ~Бо́дреными бдѣ́нїи бл҃же́нне , и҆
ча́стыми вᲂз̾дыха́нїи , бл҃гᲂда́ть дх҃а вᲂз̾растѐ в̾ тебѣ̀ ѻ҆́ч҃е , и҆ сла́вна
тѧ̀ са́во пᲂказа̀ . ~Влⷣчне смире́нїе вᲂспрїи́мъ , во́дꙋ пᲂчерпа́ѧ на ра́мꙋ
свᲂею̀ нᲂси́ти и҆з̾во́лилъ є҆сѝ . нача́льника трꙋдᲂпᲂло́жна , во все́мъ себѐ
пᲂказа́лъ є҆сѝ . ~Пребл҃же́нне бг҃ᲂпрїѧ́тне ѻ҆́ч҃е на́шъ са́во , непреста́ннѡ
ста́до твᲂѐ вᲂпїе́тъ ти . мᲂли́твами сѝ ко́ гдⷭ҇ꙋ , спасѝ на́съ мо́лимсѧ .
=боⷢ҇ . П=о рᲂжде́нїи стра́шнѣмъ пребы́сть дв҃ᲂю , ꙗ҆́кᲂже пре́жде . бг҃ъ бѣ̀
рᲂжде́исѧ , ᲂу҆стро́ѧи всѧ̀ во́лею , без̾невѣ́стнаѧ мр҃і́е бг҃ᲂбл҃гᲂда́тнаѧ .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . Ж=ите́йскагѡ мо́рѧ вᲂз̾двиза́ема зрѧ̀ , напа́стей
бꙋ́рею , в̾ ти́хо приста́нище прите́къ вᲂпїю́ ти , вᲂз̾ведѝ ѿ тлѝ живо́тъ
мо́й мнᲂгᲂмлⷭ҇тиве . ~Страда́нїи по́двигъ твᲂи́хъ пребл҃же́нне , кла́съ
бжⷭ҇твеныи вᲂз̾расти́лъ є҆сѝ . и҆ пита́еши бл҃гᲂче́стнѡ вᲂсхвалѧ́ющихъ тѧ̀ ,
са́во прпⷣбне ѻ҆́ч҃е на́шъ . ~Кнѧ́жо прᲂше́нїе ѻ҆́ч҃е со тща́нїемъ
и҆спᲂлнѧ́ѧ , хра́мъ бг҃ᲂмт҃ре вᲂз̾дви́же . въ не́мже пра́здничнᲂю ра́дᲂстїю ,
и҆́нѡкъ мно́жества веселѧ́тсѧ , па́мѧть твᲂю̀ прᲂславлѧ́юще . ~Ка́плѧми пᲂто́въ
твᲂи́хъ прпⷣбне , враго́въ ѡ҆пᲂлче́нїѧ пᲂпра́лъ є҆сѝ . и҆ дᲂсти́глъ є҆сѝ
а҆́нг҃льскїѧ невеще́ственыѧ ли́ки . =боⷢ҇ . В=себл҃га́ѧ влⷣчце , ꙗ҆́же
пребл҃га́го бг҃а пло́тїю ро́ждьши , ѡ҆ѕлᲂбле́нᲂе страстьмѝ мᲂѐ срⷣце
ѡ҆чи́сти , да вѣ́рᲂю и҆ любо́вїю велича́ю тѧ̀ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , в҃ . Г=дⷭ҇нимъ жела́нїемъ распали́всѧ , стра́сти
плᲂтьскі́ѧ вᲂз̾держа́нїемъ ѿтрѧ́съ . бжⷭ҇твенагѡ свѣ́та , незахᲂди́мᲂе свѣти́ло
ꙗ҆ви́сѧ . чꙋде́съ лꙋча́ми всѣ́хъ прᲂсвѣща́еши , притека́ющихъ к̾ ра́цѣ мᲂще́й
твᲂи́хъ , са́во прпⷣбне ѻ҆́ч҃е на́шъ . =и҆́кᲂсъ . В=сеси́льнᲂе дх҃а ст҃а́гѡ
дѣ́йство , бг҃ᲂви́днѡ в̾ тѧ̀ всели́сѧ . и҆ бг҃ᲂлѣ́пными манᲂве́нїи бл҃гᲂте́чнѣ
и҆ды́и к̾ гᲂрѣ̀ , и҆дѣ́же хᲂтѧ́ше ѻ҆би́тель вᲂз̾дви́гнꙋти . и҆ ꙗ҆́кᲂже нбⷭ҇ныи
ра́й бл҃гᲂво́нными насажде́нъ цвѣ́ты , сїю̀ ѡ҆брѣ́тъ всели́лсѧ є҆сѝ . и҆
хра́мъ бг҃ᲂмт҃ре чꙋ́денъ вᲂз̾дви́же , и҆́нѡкъ мно́жество со́бралъ є҆сѝ . и҆
си́хъ дᲂбрᲂдѣ́тельными дѣѧ́нїи свѣ́тлѡ ѡ҆блиста́ющи , вᲂз̾держа́нїи
мꙋ́дрᲂстнаѧ вᲂѡ҆бра́жь . и҆ ны́нѣ в̾ па́мѧть твᲂю̀ с̾ше́дшесѧ вᲂпїе́мъ ти ,
мᲂлѝ ѡ҆ на́съ са́во прпⷣбне ѻ҆́ч҃е на́шъ .

=пѣ́снь , з҃ . і҆рмо́съ . Х=ладᲂда́тельнꙋ ᲂу҆́бѡ пе́щь сᲂтвᲂрѝ а҆́нг҃лъ ,
прпⷣбнымъ дѣ́темъ , халдѣ́и же ѡ҆палѝ велѣ́нїемъ бж҃їимъ . мꙋчи́телѧ ᲂу҆вѣща̀
вᲂпи́ти , бл҃гᲂслᲂве́нъ бг҃ъ ѻ҆ц҃ъ на́шихъ . ~Пꙋчи́нᲂю сле́зъ твᲂи́хъ
пребᲂга́те , ѕлᲂнача́льнаго ѕмїѧ̀ пᲂтᲂпи́лъ є҆сѝ . ꙗ҆́кѡ пᲂбѣдᲂно́сецъ
и҆зрѧ́денъ , к̾ нбⷭ҇нымъ вᲂз̾летѣ́лъ є҆сѝ . непреста́ннѡ вᲂпїе́ши ,
бл҃гᲂслᲂве́нъ бг҃ъ ѻ҆ц҃ъ на́шихъ . ~Житїѐ неѕло́биво и҆мѣ́лъ є҆сѝ , и҆
непᲂро́чно и҆ ᲂу҆кра́шено . пᲂты̀ страда́нїѧ прехва́льне , бжⷭ҇твенагѡ
свѣтᲂли́тїѧ и҆спо́лнь , взыва́ше , бл҃гᲂслᲂве́нъ бг҃ъ ѻ҆ц҃ъ на́шихъ .
~Хва́литсѧ прпⷣбне гра́дъ тво́й , ꙗ҆́кѡ вѣнце́мъ црⷭ҇кимъ ѡ҆блᲂжи́сѧ . и҆мѣ́ѧ
мо́щи твᲂѧ̀ в̾ себѣ̀ , ꙗ҆́кѡ дᲂбра̀ граждани́на ѿ́ бг҃а прїѧ́лъ є҆́сть .
=боⷢ҇ . П=репѣ́таѧ дв҃о , препѣ́таго бг҃а пᲂро́ждьшаѧ , пᲂю́щїѧ тѧ̀
прича́стники пᲂкажѝ свѣ́та . и҆ и҆зба́ви гее́ны ѻ҆гнѧ̀ , и҆ всѧ́кᲂгѡ вре́да
вра́жїѧ мл҃твами твᲂи́ми .

=катава́сїѧ : Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . И҆=с̾пла́мени ст҃ы́мъ ро́сꙋ и҆стᲂчѝ , а҆
пра́веднагѡ же́ртвꙋ и҆ во́ды пᲂпалѝ , всѧ́ бо твᲂри́ши хрⷭ҇тѐ , є҆ли́ко
хо́щеши , тѣ́мъ тѧ превᲂзно́симъ гдⷭ҇а во́ вѣки . ~Мꙋдрᲂва́нїе плᲂтьско́е
ᲂу҆мертви́лъ є҆сѝ , че́сти и҆мѣ́нїѧ сᲂвлече́сѧ . ѿ землѝ к̾ нбⷭ҇нымъ взы́ти
тща́сѧ , и҆ всѣ́хъ пѣ́ти наꙋча́ѧ . гдⷭ҇а по́йте , и҆ превᲂзнᲂси́те є҆гѡ̀
во́ вѣки . ~Срⷣца свᲂегѡ̀ бразды̀ ѻ҆́ч҃е са́во мꙋ́дрѣ вᲂз̾дѣ́лалъ є҆сѝ ,
сле́зными тꙋ́чами сїѧ̀ напᲂи́лъ є҆сѝ . и҆ бл҃гᲂꙋха́ннѡ мѵ́рѡ принесе́сѧ
хрⷭ҇то́ви . є҆мꙋ́же вᲂпїе́ши , гдⷭ҇а по́йте и҆ превᲂзнᲂси́те є҆гѡ̀ во́ вѣки .
~Хрⷭ҇то́ви принᲂсѧ̀ бл҃же́нне пᲂще́нїе и҆ сле́зы , и҆ непᲂро́чнꙋю мл҃твꙋ .
ри́знꙋю лѣ́пᲂтꙋ , и҆ мѧ́к̾кїѧ ѻ҆де́жды , власѧны́ми рꙋ́бы премѣни́лъ є҆сѝ ,
си́мъ пᲂказꙋ́ѧ глꙋбᲂкᲂча́йшее смире́нїе . =боⷢ҇ . И҆=зба́вльшесѧ пе́рвыѧ
клѧ́твы ржⷭ҇тво́мъ тѝ , всебл҃гᲂслᲂве́наѧ ѻ҆трᲂкᲂви́це бг҃ᲂра́дᲂваннаѧ .
гаврїи́лᲂвъ тебѣ̀ гла́съ вᲂз̾сыла́емъ . ра́дꙋисѧ вино́внаѧ всѣ́хъ спасе́нїю .

=катава́сїѧ : Х=ва́лимъ бл҃гᲂслᲂви́мъ кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки
=[пᲂкло́н̾] . =

=пѣ́снь , ѳ҃ . і҆рмо́с̾ . Б=г҃а чл҃кᲂмъ неꙋдо́бь ви́дѣти , на́нь же несмѣ́ютъ
чи́ни а҆́нг҃льстїи зрѣ́ти . тᲂбо́ю бо пречи́стаѧ ꙗ҆ви́сѧ на́мъ сло́во
вᲂплᲂще́нно , є҆го́же велича́юще , с̾ нбⷭ҇ными во́и тѧ̀ велича́емъ . ~Ви́дѣти
сла́вꙋ вседержи́телѧ жела́ѧ , ѡ҆бнᲂви́лъ є҆сѝ дш҃и крѣ́пᲂсть . и҆ сла́вᲂю
ѡ҆бᲂгати́сѧ нбⷭ҇нᲂю . ~Честно́е ᲂу҆краше́нїе бл҃гᲂда́ти , ѻ҆́ч҃е прпⷣбне
са́во , и҆спрᲂсѝ на́мъ во бранѣ́хъ крѣ́пᲂсть , и҆ здра́вїе тѣлесѝ . ꙗ҆́кѡ
да непреста́ннѡ тѧ̀ велича́емъ . ~Чи́ни а҆́нг҃льстїи тебѐ ѻ҆́ч҃е срѣто́ша , и҆
пра́ведныхъ сᲂбо́ри вᲂз̾весели́шасѧ . и҆ ѿ вседержи́тельныѧ десни́цы влⷣчни
вѣнча́сѧ , тѣ́мже тѧ̀ дᲂсто́йнѡ велича́емъ . =боⷢ҇ . С=вѣ́тᲂмъ твᲂи́мъ мѧ̀ ,
бг҃ᲂра́дᲂваннаѧ в̾ жена́хъ дв҃о прᲂсвѣтѝ мᲂлю́сѧ . и҆ ѻ҆гнѧ̀ вѣ́чнагѡ
и҆зба́ви мѧ , ꙗ҆́кѡ да велича́ю тѧ , ꙗ҆́кѡ да по́дᲂлгꙋ вᲂспᲂю̀ вели́чїѧ тѝ .

=катава́сїѧ : Т=а́инство стра́нно ви́жꙋ , и҆ пресла́вно . не́бо сꙋ́щꙋ
пеще́рꙋ , престо́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть . =

=свѣти́ленъ . П=о́мыслᲂмъ лꙋ́чшимъ стра́сти ᲂу҆держа́въ , и҆ бѣсо́мъ шата́нїѧ
разᲂри́лъ є҆сѝ . и҆ ны́нѣ со дерзнᲂве́нїемъ пред̾стᲂѧ̀ хрⷭ҇то́ви , мᲂли́сѧ
ѡ҆ ста́дѣ свᲂе́мъ ѻ҆́ч҃е на́шъ . =боⷢ҇ . С=ъ бг҃ᲂмъ на тѧ̀ ᲂу҆пᲂва́емъ
пречⷭ҇таѧ , и҆́же и҆з̾ тебѐ прᲂше́дшемꙋ с̾распина́еми хрⷭ҇тꙋ̀ , свᲂи́ми и҆́же
к̾ немꙋ̀ мᲂльба́ми , невреди́мы до кᲂнца̀ на́съ сᲂхранѝ .

Н=а хвали́тѣхъ , стихѣ́ры , на д҃ . гла́съ , и҃ . Б=жⷭ҇твенᲂю си́лᲂю
ѡ҆дѣ́ѧвсѧ , ᲂу҆мертви́въ себѐ ми́рᲂви . житїѐ непᲂро́чнѡ по́живъ пресла́вне ,
є҆динᲂжи́тель се́ргїю бжⷭ҇твенᲂмꙋ бы́лъ є҆сѝ . ~Чистᲂты̀ сᲂсꙋ́дъ пᲂказа́сѧ ,
и҆сцѣле́нїемъ зарѝ ѡ҆блиста́лъ є҆сѝ . по́стникѡмъ ᲂу҆дᲂбре́нїе .
и҆́нᲂкꙋющимъ пᲂхвала̀ , са́во прпⷣбне ѻ҆́ч҃е на́шъ . ~Оу҆мертви́въ себѐ
ми́рᲂви , жи́знь равнᲂа́нг҃льнꙋ на землѝ по́жилъ є҆сѝ . и҆ ꙗ҆́кѡ да́ръ
ѡ҆свѧще́нъ влⷣцѣ прпⷣбне , свᲂю̀ дш҃ꙋ са́во прине́слъ є҆сѝ . и҆сцѣле́нїемъ
зарѝ ѡ҆блиста́лъ є҆сѝ . и҆ бжⷭ҇твенагѡ црⷭ҇твїѧ дᲂсто́йнѡ пᲂлꙋчи́лъ є҆сѝ ,
мᲂлѝ спасти́сѧ дш҃а́мъ на́шимъ . ~Свѣ́тлᲂе и҆ бг҃ᲂꙋго́днᲂе житїѐ твᲂѐ ,
ꙗ҆́кѡ свѣ́тъ вᲂи́стинꙋ на землѝ пᲂказа́сѧ . бжⷭ҇твенꙋю ви́дѣти свѣ́тлᲂсть са́во
спᲂдо́бисѧ . тѣ́мже и҆ ви́димаѧ всѧ̀ ѡ҆ста́вилъ є҆сѝ , и҆ непᲂстижи́маго зрѣ́ти
спᲂдо́бисѧ . є҆го́же мᲂлѝ прпⷣбне , спасти́сѧ дш҃а́мъ на́шимъ . =сла́ва .
гла́съ , ѕ҃ . П=рпⷣбне ѻ҆́ч҃е са́во , во всю̀ зе́млю и҆зы́де вѣща́нїе
и҆справле́нїи твᲂи́хъ . тѣ́мже на́ нб҃сѣхъ ѡ҆брѣ́те мздꙋ̀ трꙋдо́въ свᲂи́хъ .
дѣ́мᲂнскїѧ разᲂри́лъ є҆сѝ пᲂлкѝ , и҆ а҆́нг҃льскїѧ дᲂсти́глъ є҆сѝ чи́ны .
и҆́хже житїю̀ без̾ пᲂро́ка пᲂревнᲂва́лъ є҆сѝ . дерзнᲂве́нїе и҆мѣ́ѧ
ко́ гдⷭ҇ꙋ , ми́ръ и҆спрᲂсѝ дш҃а́мъ на́шимъ .

=и҆ ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂзрасти́вшаѧ на́мъ
пло́дъ живо́тныи , тебѣ̀ мо́лимсѧ , мᲂли́сѧ влⷣчце съ прпⷣбнымъ , пᲂми́лᲂватисѧ
дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ . =

Н=а литꙋргі́и , б=л҃же́нна , на и҃ . ѿ кано́на , ст҃о́мꙋ , пѣ́снь г҃ ѧ , и҆
ѕ҃ ѧ .

=прᲂки́менъ , ѱл҃о́мъ дв҃дᲂвъ . ч=естна̀ пре́д̾ гдⷭ҇емъ сме́рть прпⷣбныхъ
є҆гѡ̀ . =сти́хъ . ч=то̀ вᲂзда́мъ гдⷭ҇ви ѡ҆ всѣ́хъ , и҆́хже вᲂзда́стъ ми .
=а҆пⷭ҇лъ , к=ъ= =гала́тѡмъ . заⷱ҇ , сг҃і . =а҆ллилꙋ́їѧ . б=л҃же́нъ мꙋ́жь
бᲂѧ́исѧ гдⷭ҇а , в̾ за́пᲂвѣдехъ є҆гѡ̀ вᲂсхо́щетъ ѕѣлѡ̀ . =є҆ѵⷢ҇а́лїе ,
ѿ =матѳе́ѧ . заⷱ҇ , і҃ . =прича́стенъ . в=ъ па́мѧть вѣ́чнꙋю бꙋ́детъ
пра́ведникъ .

