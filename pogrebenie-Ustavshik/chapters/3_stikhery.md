С=тихѣ́ры , заꙋпоко́йны . гла́съ , и҃ .=

~Пла́чꙋсѧ и҆ рыда́ю , є҆гда̀ помышлѧ́ю сме́рть . ви́дѣхъ бо во гробѣ́хъ лежа́щꙋю ,
є҆́же по ѻ҆́бразꙋ бж҃їю со́зданнꙋю на́шꙋ красотꙋ̀ , безобра́знꙋ и҆ безсла́внꙋ ,
не и҆мꙋ́щꙋ видѣ́нїѧ ни добро́ты . ѽ чꙋдесѝ , что̀ сїѐ є҆́же ѡ҆ на́съ бы́сть
та́инство ; ка́кѡ преда́хомсѧ тлѣ́нїю ; ка́кѡ припрѧго́хомсѧ сме́рти ; вои́стинꙋ
бж҃їимъ повелѣ́нїемъ , ꙗ҆́коже пи́шетъ , подаю́ щимъ преста́вленнымъ поко́й .

~Сме́рть твоѧ̀ гдⷭ҇и , безсме́ртїю бы́сть хода́тай , а҆́ще бы во́ гробѣ не бы̀
положе́нъ , не бы̀ ра́й ѿве́рзлсѧ . тѣ́мже преста́ вленнагѡ поко́й .

~Возгреми́тъ трꙋба̀ , и҆ ꙗ҆́кѡ ѿ сна̀ ме́ртвїи воста́нꙋтъ , жи́знь лю́бѧщїи
ᲂу҆лꙋчи́ти вѣ́чнꙋю , ᲂу҆пова́ша на тѧ̀ творца̀ и҆ бг҃а . не ѡ҆сꙋдѝ раба́ си ,
сме́ртенъ бо безсме́ртныи на́съ ра́ди бы́сть . тогѡ̀ ра́ди надѣ́ющесѧ на тѧ̀
сло́ве вопїе́мъ , влⷣко хрⷭ҇тѐ , є҆го́же прїѧ́тъ , со и҆збра́нными поко́й .

=сла́ва , и҆ ны́нѣ , боⷢ҇ . Ч=и́стаѧ дв҃о сло́вꙋ две́рь , бг҃а на́шегѡ мт҃и , молѝ
спасти́сѧ на́мъ .

Б=лаже́ны , гла́съ , ѕ҃ .=

~Во црⷭ҇твїи сѝ є҆гда̀ прїи́деши , помѧнѝ на́съ гдⷭ҇и . ~бл҃же́ни ни́щїи
дх҃омъ , ꙗ҆́кѡ тѣ́хъ є҆́сть црⷭ҇тво нбⷭ҇ное . ~бл҃же́ни пла́чꙋщїи , ꙗ҆́кѡ ті́и
ᲂу҆тѣ́шатсѧ . ~бл҃же́ни кро́тцыи , ꙗ҆́кѡ ті́и наслѣ́дѧтъ зе́млю .

~Пе́рвѣе а҆да́мъ вкꙋсѝ ѿ́ древа пи́щнагѡ , и҆з̾ поро́ды и҆згна́нъ бы́сть .
разбо́йникъ же на крⷭ҇тѣ̀ сп҃се мо́й бг҃а тѧ̀ и҆сповѣ́ давъ , въ ра́й всели́сѧ .
тѣ́мже и҆ мы̀ спасе́ни стрⷭ҇тїю тѝ влⷣко , разбо́йникꙋ подо́бѧщесѧ , вѣ́рнѡ
вопїе́мъ , помѧнѝ на́съ сп҃се во црⷭ҇твїи сѝ .

=бл҃же́ни а҆́лчꙋщїи и҆ жа́ждꙋщїи пра́вды ,꙳ ꙗ҆́кѡ ті́и насы́тѧ тсѧ . П=е́рсть
взе́мъ ѿ землѝ зижди́тель мо́й , тѣ́ло созда̀ бжⷭ҇твеною мы́слїю . дш҃ꙋ же
живо́тнымъ вдохнове́нїемъ вдо хнꙋ́въ , бжⷭ҇твеною сла́вою поче́тъ . тѣ́мже
тлѣ́нїемъ грѣха̀ ѕлѣ̀ прельще́на мѧ̀ , воздви́же чл҃колю́бче коне́чнымъ мило
се́рдїемъ . но поко́й бж҃е є҆го́же прїѧ́тъ , ꙗ҆́кѡ чл҃колю́бецъ .

=бл҃же́ни млⷭ҇тивїи ,꙳ ꙗ҆́кѡ ті́и поми́ловани бꙋ́дꙋтъ . Е҆=гда̀ дꙋша̀ ѿ́ тѣла
нꙋ́ждею разлꙋча́етсѧ , ᲂу҆жа́сна та́йна и҆ стра шна̀ всѣ́мъ . дꙋша̀ ᲂу҆́бѡ
пла́чꙋщисѧ и҆́детъ , тѣ́ло же покры ва́емо землѝ предае́тсѧ . тѣ́мже и҆ мы̀
разꙋмѣ́вше коне́ч ныи и҆схо́дъ , ко сп҃сꙋ вари́мъ со слеза́ми вопїю́ще , поко́й
бж҃е є҆го́же прїѧ́тъ , ꙗ҆́кѡ чл҃колю́бецъ .

=бл҃же́ни чи́стїи се́рдцемъ ,꙳ ꙗ҆́кѡ ті́и бг҃а ᲂу҆́зрѧтъ . П=рїидѝ дꙋшѐ моѧ̀ ,
пре́жде конца̀ возопі́й , согрѣши́хъ тѝ хрⷭ҇тѐ , ѡ҆сла́би и҆ прости́ ми . живота́
бо коне́цъ прибли́жисѧ , разлꙋча́ѧ мѧ̀ ѿ́ тѣла , и҆ ᲂу҆́жикѡвъ и҆ дрꙋгѡ́въ . тѣ́мже
вре́ мени сконча́вшꙋсѧ ѕлѣ̀ , пристꙋ́пимъ и҆ покаѧ́нїемъ возо пїе́мъ . поко́й
бж҃е є҆го́же прїѧ́тъ , ꙗ҆́кѡ є҆ди́нъ чл҃колю́бецъ .

=бл҃же́ни миротво́рцы ,꙳ ꙗ҆́кѡ ті́и сн҃ове бж҃їи нарекꙋ́тсѧ . П=реста́вленныи
во́ гробѣ лежа̀ ме́ртвъ развали́всѧ , всѣ́мъ вопїе́тъ . прїиди́те ко мнѣ̀ всѝ
земні́и , и҆ ви́дите добро́тꙋ тѣле́снꙋю почернѣ́вшꙋ . тѣ́мже сїѧ̀ всѧ̀ ви́дѣвше ,
покаѧ́ нїемъ пристꙋпи́те ко сп҃сꙋ , вопїю́ще . поко́й бж҃е є҆го́же прїѧ́тъ ,
ꙗ҆́кѡ є҆ди́нъ млⷭ҇тивъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇ное . Ч=то́сѧ
менѐ пла́чете го́рцѣ ѽ чл҃цы ; что̀ всꙋ́е мѧте́ тесѧ , что̀ мно́жество мо́лвите
пꙋсто́шнаѧ ; преста́вленныи всѣ́мъ возвѣща́етъ . тѣ́мъ і҆́ѡва пре́жде ᲂу҆слы́шавше
возо пїе́мъ , ꙗ҆́кѡ вои́стинꙋ сме́рть мꙋ́жꙋ поко́й є҆́сть . но поко́й бж҃е
є҆го́же прїѧ́тъ , ꙗ҆́кѡ є҆ди́нъ млⷭ҇тивъ .

=бл҃же́ни є҆стѐ є҆гда̀ поно́сѧтъ ва́мъ , и҆ и҆зженꙋ́тъ вы̀ , и҆ ре кꙋ́тъ всѧ́къ
ѕо́лъ гл҃ъ ,꙳ на вы̀ лжꙋ́ще менѐ ра́ди . В=оста́нїю всѝ вѣ́рꙋемъ , а҆ и҆́же не вѣ́рꙋютъ , ѕлѣ̀ прельсти́шасѧ . и҆са́їѧ бо ꙗ҆́снѡ вопїе́тъ , воста́нꙋтъ ме́ртвїи
и҆́же во гробѣ́хъ , є҆гда̀ сꙋдїѧ̀ съ нб҃сѐ прїи́детъ съ си́лою , и҆ трꙋба̀
возгласи́вши , ме́р твыѧ воста́витъ всѧ̀ . но поко́й бж҃е є҆го́же прїѧ́тъ , ꙗ҆́кѡ
є҆ди́нъ млⷭ҇тивъ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . П=ремꙋ́дрыи
па́велъ предречѐ , ꙗ҆́вѣ воста́нїю всѣ́хъ поꙋча́ѧ , ꙗ҆́кѡ ме́ртвїи без̾ и҆стлѣ́нїѧ воста́нꙋтъ , и҆ мы̀ и҆з мѣни́мсѧ во́лею бж҃їею . тѣ́мже стра́шнѡ
трꙋба̀ ѻ҆́на ꙗ҆́вѣ воззове́тъ , ѿ́ вѣка спѧ́щыѧ ꙗ҆́кѡ ѿ сна̀ воста́витъ , но по ко́й бж҃е є҆го́же прїѧ́тъ , ꙗ҆́кѡ є҆ди́нъ чл҃колю́бецъ .

=сла́ва . С=о ѻ҆ц҃е́мъ сн҃а просла́вимъ и҆ дх҃а ст҃а́го , трⷪ҇цꙋ прест҃ꙋ́ю въ трїе́хъ кꙋ́пнѡ соста́вѣхъ , въ є҆ди́номъ же сꙋществѣ̀ бжⷭ҇тва̀ . є҆мꙋ́же
бл҃гоче́стнѡ покланѧ́ющесѧ вѣ́рою вопїе́мъ , ст҃ъ , ст҃ъ , ст҃ъ є҆сѝ бж҃е , и҆́же
живы́ми и҆ ме́ртвыми вла́сть и҆мы́и , ꙗ҆́кѡ є҆ди́нъ чл҃колю́бецъ .

=и҆ ны́нѣ . В=ы́ше ро́да во ᲂу҆тро́бѣ свое́й гжⷭ҇е , без̾ сѣ́мени заче́нши бг҃а превѣ́чнаго , пло́тїю родила̀ є҆сѝ бг҃а же и҆ чл҃ка , непрело́жнѡ и҆ без̾ смꙋще́нїѧ . тѣ́мже и҆ мы̀ бцⷣꙋ дв҃ꙋ тѧ̀ прославлѧ́юще , ро́ждьшемꙋсѧ бг҃ꙋ на́шемꙋ
вѣ́рнѡ вопїе́мъ , помѧнѝ на́съ сп҃се , є҆гда̀ прїи́деши во црⷭ҇твїи сѝ .

=є҆ктенїѧ̀ : П=а́ки и҆ па́ки ми́ромъ гдⷭ҇ꙋ помо́лимсѧ .

~Е҆щѐ мо́лимсѧ ѡ҆ ѡ҆ставле́нїи согрѣ́шенїй , и҆́же во бл҃же́н нѣй па́мѧти
преста́вльшемꙋсѧ рабꙋ̀ бж҃їю , =и҆мⷬ҇къ .=

=Ѡ҆= прости́ти є҆мꙋ̀ всѧ́кое согрѣше́нїе , во́льное и҆ нево́льное .

~Ꙗ҆́кѡ да гдⷭ҇ь бг҃ъ на́шъ ᲂу҆чини́тъ дш҃ꙋ є҆гѡ̀ , въ мѣ́стѣ свѣ́ тлѣ , въ мѣ́стѣ
зла́чнѣ , въ мѣ́стѣ поко́йнѣ , въ нѣ́дрѣхъ а҆враа́ма , и҆ и҆саа́ка , и҆ і҆а́кѡва .

~Млⷭ҇ть бж҃їю и҆ црⷭ҇тво нбⷭ҇ное , и҆ ѡ҆ставле́нїе грѣхо́въ и҆спроси́ вше
томꙋ̀ , са́ми себѐ , и҆ дрꙋ́гъ дрꙋ́га , и҆ ве́сь живо́тъ на́шъ хрⷭ҇тꙋ̀ бг҃ꙋ
предади́мъ .

~Гдⷭ҇ꙋ помо́лимсѧ . =моли́тва , вта́й : Б=ж҃е дх҃ово́мъ и҆ всѧ́кой пло́ти , и҆́же
сме́рть попра́выи и҆ дїѧ́вола ᲂу҆праздни́выи , и҆ жи́знь ми́рꙋ всемꙋ̀
дарова́выи , са́мъ гдⷭ҇и поко́й дш҃ꙋ раба̀ своегѡ̀ ᲂу҆со́пшагѡ , =и҆мⷬ҇къ ,= въ мѣ́стѣ свѣ́тлѣ , въ мѣ́стѣ зла́чнѣ , въ мѣ́стѣ поко́йнѣ , ѿ ню́дꙋ же ѿбѣжѐ всѧ́ка
болѣ́знь и҆ печа́ль , и҆ воздыха́нїе . и҆ всѧ́кое согрѣше́нїе содѣ́ѧнное и҆́мъ ,
сло́вомъ и҆ дѣ́ломъ и҆ помышле́нїемъ , ꙗ҆́кѡ бл҃гъ и҆ чл҃колю́бецъ бг҃ъ простѝ .
ꙗ҆́кѡ нѣ́сть чл҃ка и҆́же жи́въ бы́сть , и҆ тебѣ̀ не согрѣшѝ . то́кмѡ ты̀ є҆ди́нъ
кромѣ̀ всѧ́кагѡ грѣха̀ . пра́вда твоѧ̀ пра́вда во́ вѣки , и҆ сло́во твоѐ
и҆́стина . =воз̾гла́съ : Ꙗ҆́=кѡ ты̀ є҆сѝ воскрⷭ҇нїе и҆ живо́тъ , и҆ поко́й
ᲂу҆со́пшемꙋ рабꙋ̀ твоемꙋ̀ , =и҆мⷬ҇къ ,= хрⷭ҇тѐ бж҃е на́шъ . и҆ тебѣ̀ сла́вꙋ
возсыла́емъ , со безнача́льнымъ тѝ ѻ҆ц҃е́мъ , и҆ съ прест҃ы́мъ бл҃ги́мъ и҆
животворѧ́щимъ дх҃омъ , ны́нѣ и҆ прⷭ҇нѡ и҆ во́ вѣки вѣко́мъ . =пое́мъ : а҆=ми́нь .

К=онда́къ . гла́съ , и҃ . С=о ст҃ы́ми поко́й хрⷭ҇тѐ дш҃ꙋ раба̀ своегѡ̀ , и҆дѣ́же
нѣ́сть болѣ́зни , ни печа́ли ни воздыха́нїѧ , но жи́знь вѣ́чнаѧ .

И҆́=косъ . Т=ы̀ є҆ди́нъ є҆сѝ и҆сконѝ безсме́ртенъ , сотвори́выи и҆ созда́выи
чл҃ка . тлѣ́ннїи же ѿ землѝ со́здани бы́хомъ , и҆ въ зе́млю тꙋ́же по́йдемъ ,
ꙗ҆́коже повелѣ́лъ є҆сѝ , созда́въ мѧ̀ и҆ ре́къ мѝ , ꙗ҆́кѡ землѧ̀ є҆сѝ , и҆ въ зе́млю па́ки по́йдеши , а҆́може всѝ тлѣ́ннїи ѿхо́димъ , надгро́бное рыда́нїе
творѧ́ ще , и҆ пою́ще пѣ́снь а҆́нг҃льскꙋю , а҆ллилꙋ́їѧ .

Д=їѧ́конъ : в=о́нмемъ . =і҆єре́й : м=и́ръ всѣ́мъ . =чте́цъ : и҆= дх҃о́ви твоемꙋ̀ .
=дїѧ́конъ : п=ремꙋ́дрость во́нмемъ . =чте́цъ : п=роки́менъ , ѱл҃о́мъ дв҃довъ .
=гла́съ , и҃ . Б=л҃же́нъ пꙋ́ть въ ѻ҆́нь же по́йдеши дꙋшѐ , ꙗ҆́кѡ ᲂу҆гото́ватисѧ
мѣ́сто поко́йно . =сти́хъ . Ѡ҆=брати́ сѧ дꙋшѐ моѧ̀ въ поко́й тво́й , ꙗ҆́кѡ гдⷭ҇ь
бл҃го сотворѝ тебѣ̀ .

А҆=пⷭ҇лъ , къ солꙋ́нѧнѡмъ . зача́ло , сѻ҃ . Б=ра́тїе , не велю̀ ва́мъ не разꙋмѣва́ти ѡ҆ ᲂу҆ме́ршихъ , да не скорбитѐ , ꙗ҆́коже и҆ про́чїи не и҆мꙋ́щїи
ᲂу҆пова́нїѧ . а҆́ще бо вѣ́рꙋемъ , ꙗ҆́кѡ і҆с҃ъ ᲂу҆́мре и҆ воскр҃се , та́кѡ и҆ бг҃ъ
ᲂу҆ме́ршыѧ ѡ҆ і҆с҃ѣ приведе́тъ съ ни́мъ . сїе́ бо ва́мъ гл҃емъ словесе́мъ
гдⷭ҇нимъ . ꙗ҆́кѡ мы̀ живꙋ́щїи ѡ҆ста́в шїи въ прише́ствїе гдⷭ҇не , не и҆́мамы
предвари́ти ᲂу҆ме́ршихъ . ꙗ҆́кѡ са́мъ гдⷭ҇ь въ повелѣ́нїи , во́ гласѣ
а҆рха́нг҃ловѣ , и҆ въ трꙋбѣ̀ бж҃їи сни́детъ съ нб҃сѐ , и҆ ме́ртвїи ѡ҆ хрⷭ҇тѣ̀
воскрⷭ҇нꙋтъ пре́жде , пото́мъ же мы̀ живꙋ́щїи ѡ҆ста́вшїи , кꙋ́пнѡ съ ни́ ми
восхище́ни бꙋ́демъ на ѻ҆́блацѣхъ , въ срѣ́тенїе гдⷭ҇не на воздꙋ́сѣ . и҆ та́кѡ
всегда̀ съ гдⷭ҇емъ бꙋ́демъ .

Д=їѧ́конъ : в=о́нмемъ . =і҆єре́й : м=и́ръ тѝ . =чте́цъ : и҆= дх҃о́ви твоемꙋ̀ .
=дїѧ́конъ : п=ремꙋ́дрость во́нмемъ . =чте́цъ : ѱ=ало́мъ дв҃довъ , ==а҆ллилꙋ́їѧ .
=сти́хъ . Б=л҃же́нъ є҆го́же и҆збра̀ и҆ прїѧ́тъ , всели́ши во дворы̀ своѧ̀ .
=сти́хъ . А҆=ллилꙋ́їѧ .

Е҆=ѵⷢ҇а́лїе , ѿ і҆ѡа́нна . зача́ло , ѕ҃і .=

~Речѐ гдⷭ҇ь къ прише́дшимъ къ немꙋ̀ і҆юде́ѡмъ , а҆ми́нь , а҆ми́нь гл҃ю ва́мъ ,
ꙗ҆́кѡ слꙋ́шаѧи словесѐ моегѡ̀ , и҆ вѣ́рꙋѧи посла́в шемꙋ мѧ̀ , и҆́мать живо́тъ
вѣ́чныи , и҆ на сꙋ́дъ не прїи́детъ , но пре́йдетъ ѿ сме́рти въ живо́тъ . а҆ми́нь ,
а҆ми́нь гл҃ю ва́мъ , ꙗ҆́кѡ грѧде́тъ ча́съ , и҆ ны́нѣ є҆́сть , є҆гда̀ ме́ртвїи
ᲂу҆слы́шатъ гла́съ сн҃а бж҃їѧ , и҆ ᲂу҆слы́шавше ѡ҆живꙋ́тъ . ꙗ҆́коже бо ѻ҆ц҃ъ
и҆́мать живо́тъ въ себѣ̀ , та́кѡ да́стъ и҆ сн҃ови живо́тъ и҆мѣ́ти въ себѣ̀ . и҆
ѻ҆́бласть да́стъ є҆мꙋ̀ , и҆ сꙋ́дъ твори́ти , ꙗ҆́кѡ сн҃ъ человѣ́чь є҆́сть . не диви́тесѧ семꙋ̀ , ꙗ҆́кѡ грѧде́тъ ча́съ , въ ѻ҆́нь же всѝ сꙋ́щїи во гробѣ́хъ
ᲂу҆слы́шатъ гла́съ сн҃а бж҃їѧ . и҆ и҆зы́дꙋтъ сотво́ршїи бл҃га́ѧ , въ воскреше́нїе живо тꙋ̀ , а҆ сотво́ршїи ѕла́ѧ , въ воскреше́нїе сꙋдꙋ̀ . не могꙋ̀
а҆́зъ ѡ҆ себѣ̀ твори́ти ничесо́же . ꙗ҆́коже слы́шꙋ сꙋждꙋ̀ , и҆ сꙋ́дъ мо́й
пра́веденъ є҆́сть . ꙗ҆́кѡ не и҆щꙋ̀ во́ли моеѧ̀ , но во́ли посла́в шагѡ мѧ̀ ѻ҆ц҃а .

П=осе́мъ твори́мъ послѣ́днее цѣлова́нїе ᲂу҆со́пшемꙋ ,=

=и҆ пое́мъ стихѣ́ры . гла́съ , в҃ . поⷣ . є҆=гда̀ ѿ́ древа .

~Прїиди́те , послѣ́днее цѣлова́нїе дади́мъ бра́тїе ᲂу҆ме́ршемꙋ , похвалѧ́юще
хрⷭ҇та̀ . се́ бо и҆зы́де ѿ рожде́нїѧ , и҆ ко́ гробꙋ приближа́етсѧ . ᲂу҆́же къ томꙋ̀ не пекі́исѧ ѡ҆ сꙋ́етїи много стра́стныѧ пло́ти . гдѣ̀ ны́нѣ ро́дъ и҆
дрꙋ́зи , сѐ разлꙋча́емсѧ . є҆го́же поко́ити , гдⷭ҇ꙋ помо́лимсѧ .

~Рцы̀ ны́нѣ бра́те къ на́мъ , ка́мѡ и҆́деши ѿ на́съ молча̀ ; провѣща́й
ѡ҆бра́щьсѧ . печа́ль ѻ҆ц҃ꙋ сѝ ᲂу҆толѝ , и҆ ᲂу҆тѣ́ши мт҃рь пла́чꙋщꙋсѧ и҆
дрꙋго́въ , ви́ждь пла́чь и҆ сле́зы точа́ щихъ за тѧ̀ . гдѣ̀ ны́нѣ ро́дъ и҆ дрꙋ́зи ;
сѐ разлꙋча́емсѧ . вои́стинꙋ сꙋета̀ человѣ́ческаѧ .

~А҆́зъ ко́ гдⷭ҇ꙋ и҆ бг҃ꙋ , и҆ сꙋдїѝ моемꙋ̀ и҆дꙋ̀ , сꙋди́щꙋ предста́ти , ѿвѣ́тъ
творѧ̀ ѡ҆ дѣ́лѣхъ свои́хъ , но ва́мъ сѧ̀ ми́лъ дѣ́ю , мл҃твꙋ твори́те за мѧ̀ . да млⷭ҇тивъ бꙋ́детъ мѝ въ де́нь сꙋ́д ныи хрⷭ҇то́съ сп҃съ . сѐ разлꙋча́емсѧ .
вои́стинꙋ сꙋета̀ человѣ́че скаѧ .

~Ны́нѣ всѝ тѣле́снїи ᲂу҆́ди пра́здни ꙗ҆влѧ́ютсѧ , недви́жими и҆ ме́ртви ,
нечꙋ́вственни и҆ всѣ́мъ неключи́ми , рꙋ́цѣ и҆ но́зѣ свѧ́занѣ бы́стѣ . ѻ҆́чи
заидо́стѣ и҆ слꙋ́хъ съ ни́ма , ꙗ҆зы́къ молча́нїемъ загради́сѧ , и҆ гро́бꙋ
предае́тсѧ . вои́стинꙋ сꙋета̀ человѣ́ческаѧ .

~Е҆гда̀ дꙋша̀ ѿ́ тѣла нꙋ́ждею разлꙋча́етсѧ , восхи́тима стра́ шными а҆́нг҃лы ,
забꙋ́детъ ᲂу҆́жикъ и҆ зна́емыхъ , ѻ҆ц҃а́ же и҆ ма́терь и҆ дрꙋ́ги всѧ̀ , то́кмѡ
пече́тсѧ ѡ҆ стра́шномъ сꙋди́ щи , ка́кѡ предста́ти гдⷭ҇ви ; се́ бо разлꙋча́емсѧ .
вои́стинꙋ сꙋета̀ человѣ́ческаѧ .

~Дне́сь житїѧ̀ лꙋка́вагѡ разрꙋши́сѧ торжество̀ всесꙋ́етное . дꙋ́хъ бо и҆зы́де ѿ тѣлесѐ . бре́нїе почернѣ́ло є҆́сть , сосꙋ́дъ разсѣ́десѧ , безгла́сенъ ,
нечꙋ́вственъ , ме́ртвъ , недви́жимъ . є҆го́же ѿсыла́юще ко́ гробꙋ , гдⷭ҇ꙋ
помо́лимсѧ , да́ти є҆мꙋ̀ во́ вѣки поко́й .

~Дне́сь сꙋ́етныхъ наде́жда , и҆ земны́хъ пре́лесть , и҆ сла́ва ᲂу҆га сѐ и҆
любо́вь . се́ бо разлꙋча́етсѧ дꙋша̀ ѿ́ тѣла , зра́къ разрꙋ ша́етсѧ и҆ помрача́етсѧ
лицѐ , ᲂу҆́ши затыка́ютсѧ , и҆ ᲂу҆ста̀ загражда́ютсѧ . рꙋ́цѣ ᲂу҆вѧ́нꙋвше и҆ но́зѣ ,
гро́бꙋ предаю́тсѧ . вои́стинꙋ сꙋета̀ человѣ́ческаѧ .

~Менѐ дрꙋ́зи послꙋ́шавше , прїиди́те цѣлꙋ́йте , сꙋ́щагѡ пре́ жде съ на́ми
бы́вша , ᲂу҆́же бо не и҆́мамы є҆гѡ̀ ви́дѣти , гро́ бꙋ предае́тсѧ , пе́рстїю
покрове́нъ во тмꙋ̀ сле́тсѧ , съ ме́ртвы ми погреба́етсѧ . дрꙋ́зи прїиди́те и҆
ᲂу҆́жики , сѐ разлꙋча́емсѧ . вои́стинꙋ сꙋета̀ человѣ́ческаѧ .

~Ко́е разлꙋче́нїе бра́тїе ; кі́и пла́чь ; кі́и во́пль въ ны́нѣшнїи ча́съ ;
прїиди́те ᲂу҆́бѡ цѣлꙋ́емъ , бы́вшаго въ ма́лѣ съ на́ми , предае́тбосѧ гро́бꙋ , и҆
пе́рстїю посыпа́етсѧ . во тмꙋ̀ сле́тсѧ , и҆ съ ме́ртвыми погреба́етсѧ , всѣ́хъ
рожде́нїѧ и҆ дрꙋго́въ ны́нѣ разлꙋча́етсѧ . є҆го́же поко́ити гдⷭ҇ꙋ помо́лимсѧ .

~Ве́лїи пла́чь и҆ рыда́нїе , ве́лїи во́пль и҆ бѣда̀ , разлꙋче́нїе дꙋшѝ ,
а҆́дъ и҆ поги́бель , вре́менное сїѐ житїѐ , сѣ́нь непо стоѧ́ннаѧ , со́нъ
преле́стныи , безго́дное мечта́нїе , и҆ рабо́та житїѧ̀ зе́мскагѡ . далечѐ
ѿбѣжи́мъ мїрска́гѡ грѣха̀ , да нбⷭ҇наѧ наслѣ́дꙋемъ .

~Ве́сь живо́тъ на́шъ , ꙗ҆́кѡ цвѣ́тъ є҆́сть ды́мъ же и҆ пра́хъ , и҆ ꙗ҆́кѡ роса̀
ᲂу҆́тренѧѧ . прїиди́те во́ззримъ на́гробъ ꙗ҆́сно , гдѣ̀ добро́та тѣле́снаѧ ; гдѣ̀
ю҆́ность , гдѣ̀ ѻ҆́чи кра́снїи , и҆ зра́къ на́шъ ; всѐ и҆́зсше ꙗ҆́кѡ сѣ́но . всѧ̀
и҆сче́знꙋша . тѣ́мже ко хрⷭ҇тꙋ̀ припаде́мъ со слеза́ми , сегѡ̀ поко́ити .

~Ви́дѧще бра́тїе предлежа́ща мертвеца̀ , ѻ҆́бразъ воспрїи́мемъ тогѡ̀
коне́чнагѡ часа̀ , се́ бо ѿхо́дитъ ѿ землѝ ꙗ҆́кѡ ды́мъ , и҆ ꙗ҆́кѡ цвѣ́тъ
ѡ҆цвѣтѐ , и҆ ꙗ҆́кѡ трава̀ посѣ́чена бы́сть , вре́ тищемъ повива́ема и҆
подавлѧ́ема , є҆го́же безвѣ́стна бы́в ша , гдⷭ҇ꙋ помо́лимсѧ , пода́ти семꙋ̀ во́ вѣки поко́й .

~Прїиди́те внꙋ́цы а҆да́мовы , ви́димъ на землѝ пове́ржена по ѻ҆́бразꙋ бж҃їю ,
всегѡ̀ бл҃голѣ́пїѧ ѿлага́ема , разпа́дшасѧ во́ гробѣ , гно́емъ и҆ червьмѝ и҆
тмо́ю погиба́юща , и҆ земле́ю покрыва́ема . є҆го́же безвѣ́стна бы́вша , гдⷭ҇ꙋ
помо́лимсѧ , да́ти семꙋ̀ во́ вѣки поко́й .

=сла́ва , и҆ ны́нѣ , боⷢ҇ . С=пасѝ ᲂу҆пова́ющыѧ на тѧ̀ , мт҃и незахо ди́магѡ
свѣ́та , бг҃ороди́тельнице чи́стаѧ , и҆спросѝ моли́т вами сѝ ᲂу҆ пребл҃га́гѡ
бг҃а , поко́ити ᲂу҆ме́ршагѡ ны́нѣ мо́ли мсѧ , и҆дѣ́же почива́ютъ пра́ведныхъ
дꙋша̀ , и҆ бжⷭ҇твеныхъ бл҃гъ прича́стника ꙗ҆вѝ , во дво́рѣхъ ст҃ы́хъ въ па́мѧть
вѣ́чнꙋю .

М=еждꙋ̀ си́мъ і҆єре́й , дх҃о́вный ѻ҆ц҃ъ ᲂу҆со́пшагѡ , вта́й проч те́тъ моли́твꙋ
разрѣша́льнꙋю . и҆ а҆́ще сїѧ̀ ѿдѣ́льнѡ приго то́влена , то̀ влага́етъ ю҆̀ въ рꙋ́цѣ ᲂу҆ме́ршемꙋ .=

~Бг҃ъ млрⷭ҇дыи и҆ многомлⷭ҇тивыи , и҆́же на́съ ра́ди вочеловѣ́ чивыисѧ , и҆
всегѡ̀ мі́ра грѣхѝ носѧ́и , прости́выи пе́рвѣе нафа́номъ проро́комъ дв҃да
согрѣ́шша . и҆ па́ки ре́къ верхо́вномꙋ а҆пⷭ҇лꙋ петрꙋ̀ , ꙗ҆́кѡ ты̀ є҆сѝ пе́тръ , и҆
на се́мъ ка́мени сози́ждꙋ цр҃ковь мою̀ , и҆ врата̀ а҆́дова не ᲂу҆долѣ́ютъ є҆́й .
и҆ да́мъ тѝ ключа̀ црⷭ҇тва нбⷭ҇нагѡ . и҆ є҆ли́кѡ а҆́ще свѧ́жеши на землѝ ,
бꙋ́детъ свѧ́зано на́ нб҃си . и҆ є҆ли́кѡ а҆́ще разрѣши́ши на землѝ , бꙋ́детъ
разрѣше́но на́ нб҃си . то́й са́мъ всеще́дрыи бг҃ъ , за неизрече́ннꙋю є҆гѡ̀
бл҃гость и҆ всемлрⷭ҇дꙋю млⷭ҇ть , да прости́тъ и҆ тебѣ̀ ча́до моѐ дх҃о́вное ,
=и҆мⷬ҇къ ,= є҆ли́ка къ немꙋ̀ ꙗ҆́кѡ чл҃къ въ житїѝ се́мъ согрѣши́лъ є҆сѝ ,
сло́вомъ и҆ дѣ́ломъ и҆лѝ помышле́нїемъ . є҆ли́ка пред̾ ни́мъ мнѣ̀ хꙋдо́мꙋ
и҆сповѣ́да дх҃о́вномꙋ своемꙋ̀ ѻ҆ц҃ꙋ̀ , =и҆мⷬ҇къ ,= и҆ є҆ли́ка забве́нїемъ , и҆лѝ
невоспомѧнове́нїемъ , и҆лѝ мно́жества ра́ди не ᲂу҆спѣ̀ и҆звѣсти́ти мѝ . да ѿпꙋсти́тъ тѝ и҆ сїѧ̀ ꙗ҆́кѡ чл҃колю́бецъ , и҆ пода́стъ тѝ ѡ҆ всѣ́хъ
соверше́нное проще́нїе мои́мъ недосто́инствомъ , въ ны́нѣшнїи вѣ́къ и҆ въ бꙋ́дꙋщїи . и҆ да не ѡ҆сꙋжде́на тѧ̀ предста́ти сподо́битъ на стра́шнѣмъ сꙋди́щи
свое́мъ , хотѧ̀ и҆ жды́и , и҆ подава́ѧ всѣ́мъ спасе́нїе , сы́и бл҃гослове́нъ во́ вѣки , а҆ми́нь .

Е҆=гда́ же и҆́демъ ко гробни́цѣ , пое́мъ : С=т҃ы́и бж҃е , ст҃ы́и крѣ́пкїи , ст҃ы́и
безсме́ртныи , поми́лꙋй на́съ .

=та́же , стихѣ́ры . гла́съ , ѕ҃ .=

~Зрѧ́ще мѧ̀ безгла́сна , и҆ бездыха́нїѧ предлежа́ща , воспла́чи тесѧ всѝ ѡ҆ мнѣ̀ бра́тїе и҆ дрꙋ́зи , сро́дницы и҆ зна́емїи . и҆́бо вчера́шнїи де́нь съ ва́ми гл҃ахъ , внеза́пꙋ прїи́де мѝ стра́ш ныи ча́съ сме́ртныи . но прїиди́те
всѝ лю́бѧщїи мѧ̀ , и҆ лоб за́йте мѧ̀ послѣ́днимъ цѣлова́нїемъ , не ктомꙋ́ бо с̾ ва́ми пойдꙋ̀ , и҆лѝ собесѣ́дꙋю про́чее , къ сꙋдїи́ бо грѧдꙋ̀ , и҆дѣ́же ли цꙋ̀
прїѧ́тїѧ нѣ́сть . ра́бъ и҆ влⷣка кꙋ́пнѡ предстоѧ́тъ , цр҃ь и҆ во́инъ , бога́тъ и҆
ни́щь въ чинꙋ̀ равнѣ̀ . ко́ждо бо ѿ свои́хъ дѣ́лъ , и҆лѝ просла́витсѧ , и҆лѝ
ѡ҆сꙋ́дитсѧ . но молю̀ всѧ̀ и҆ при па́даю , ѡ҆ мнѣ̀ помоли́тесѧ ко́ гдⷭ҇ꙋ , да не
сведꙋ́сѧ по грѣ хо́мъ мои́мъ въ мѣ́сто мꙋче́нїѧ . но да ᲂу҆чини́тъ мѧ̀ и҆дѣ́ же
свѣ́тъ живота̀ .

~Прїиди́те на́ гробъ бра́тїе , ви́димъ пе́рсть и҆ разꙋмѣ́емъ , кі́и ра́бъ ;
та́мѡ че́рвїе растли́ша . зна́емъ ли кі́и ᲂу҆бо́гъ , и҆лѝ бога́тъ . и҆лѝ кі́и
влⷣка , и҆лѝ свобо́дныи ; не вси́ ли пе́пелъ ; добро́та лица̀ согнѝ , и҆ ю҆́ность
и҆ цвѣ́тъ , вои́стинꙋ ᲂу҆вѧдѝ сме́рть .

~Вои́стинꙋ сꙋета̀ и҆ тлѧ̀ , всѧ́ко мїрско́е видѣ́нїе сла́вное . всѝ ᲂу҆́бѡ
ᲂу҆́мремъ , цр҃и́ же и҆ кн҃зи . сꙋдїи́ же и҆ вельмо́жи , бога́ тїи и҆ ᲂу҆бо́зїи ,
и҆ всѧ́кое є҆стество̀ земны́хъ . гдѣ̀ ны́нѣ и҆но гда̀ црⷭ҇твꙋѧи , гро́бꙋ
предае́тсѧ , вои́стинꙋ сꙋета̀ человѣ́че скаѧ .

~Трепе́щꙋтъ гро́зномꙋ и҆ стра́шномꙋ прⷭ҇то́лꙋ твоемꙋ̀ , пред стоѧ́ще ѿ́ вѣка
человѣ́цы , сꙋда̀ ѡ҆жида́юще пра́вды твоеѧ̀ . бжⷭ҇твенагѡ ча́ютъ пра́веднагѡ
ѿвѣ́та . тогда̀ пощадѝ влⷣко хрⷭ҇тѐ раба̀ твоегѡ̀ , вѣ́рою къ тебѣ̀
преста́вльшагосѧ , и҆ прⷭ҇но сꙋ́щныѧ ти пи́щи , и҆ бл҃же́нства сподо́би .

~Спастѝ своѐ созда́нїе восхотѣ́въ , смотрѣ́нїѧ и҆́стиннагѡ , ве́лїе
та́инство , ра́дꙋѧсѧ соверши́лъ є҆сѝ пребл҃гі́и , и҆ цѣно́ю и҆скꙋпи́лъ є҆сѝ
ве́сь мі́ръ , честно́ю тѝ кро́вїю . тѣ́мъ мо́ли мсѧ , вѣ́рою къ тебѣ̀
преста́вльшагосѧ , со ст҃ы́ми всѣ́ми все ле́нїѧ сподо́би .

~Вои́стинꙋ сꙋета̀ всѧ́ческаѧ житїѐ сѐ , сѣ́нь и҆ со́нъ . и҆́бо всꙋ́е мѧте́тсѧ
всѧ́къ земны́и , ꙗ҆́коже рѣ́ша кни́ги . а҆́ще и҆ ве́сь мі́ръ прїѡбрѧ́щемъ , и҆
тогда̀ во́ гробъ всели́мсѧ , и҆дѣ́же кꙋ́пнѡ цр҃и и҆ ᲂу҆бо́зїи . тѣ́мже хрⷭ҇тѐ
бж҃е , преста́вленнагѡ ѿ на́съ поко́й , ꙗ҆́кѡ чл҃колю́бецъ .

=сла́ва , и҆ ны́нѣ , боⷢ҇ . М=л҃твами ро́ждьшїѧ тѧ̀ хрⷭ҇тѐ , и҆ прⷣтчи твоегѡ̀ ,
а҆пⷭ҇лъ и҆ пррⷪ҇къ , ст҃ль и҆ мꙋ́ченикъ , прпⷣбныхъ и҆ пра́ведныхъ , и҆ всѣ́хъ
ст҃ы́хъ , ᲂу҆со́пшагѡ раба̀ твоегѡ̀ поко́й .

=і҆єре́й гл҃етъ моли́твꙋ сїю̀ .=

~Помѧнѝ гдⷭ҇и бж҃е , и҆́же ѡ҆ вѣ́рѣ и҆ ѡ҆ наде́жди живота̀ вѣ́чнагѡ ᲂу҆со́пшагѡ
раба̀ твоегѡ̀ , =и҆мⷬ҇къ ,= ꙗ҆́кѡ бл҃гъ и҆ чл҃ко лю́бецъ , превосходѧ̀ грѣхѝ и҆
потреблѧ́ѧ непра́вды , ѡ҆сла́би , ѡ҆ста́ви простѝ всѐ во́льное є҆гѡ̀
согрѣше́нїе и҆ нево́льное , возставлѧ́ѧ того̀ во ст҃о́е второ́е прише́ствїе
твоѐ , въ прїѡ бще́нїе вѣ́чныхъ тѝ бл҃гъ , ѡ҆ ни́хже в̾ тѧ̀ є҆ди́наго вѣ́рова ,
и҆́стиннаго бг҃а и҆ чл҃колю́бца . =воз̾гла́съ : Ꙗ҆́=кѡ ты̀ є҆сѝ поко́й твоемꙋ̀
рабꙋ̀ хрⷭ҇тѐ бж҃е на́шъ . и҆ тебѣ̀ сла́вꙋ возсыла́емъ , со ѻ҆ц҃е́мъ и҆ со ст҃ы́мъ
дх҃омъ , ны́нѣ и҆ прⷭ҇нѡ и҆ во́ вѣки вѣко́мъ . =пое́мъ : а҆=ми́нь .

П=осе́мъ і҆єре́й возлива́етъ ма́сло верхꙋ̀ моще́й , творѧ̀ ѻ҆́бразъ крⷭ҇та̀ , и҆
поѧ̀ : а҆=ллилꙋ́їѧ , а҆ллилꙋ́їѧ , а҆ллилꙋ́їѧ .

=ѱл҃о́мъ , к҃г . Г=дⷭ҇нѧ є҆́сть землѧ̀ , и҆ и҆сполне́нїе є҆ѧ̀ . вселе́ннаѧ , и҆
всѝ живꙋ́щїи на не́й . то́й на морѣ́хъ ѡ҆снова́лъ ю҆̀ є҆́сть , и҆ на рѣка́хъ
ᲂу҆гото́валъ ю҆̀ є҆́сть . кто̀ взы́детъ на́ горꙋ гдⷭ҇ню ; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀ ; непови́ненъ рꙋка́ма и҆ чи́стъ срⷣцемъ , и҆́же непрїѧ́тъ на сꙋ́е дш҃ꙋ свою̀ , и҆ неклѧ́тсѧ ле́стїю и҆́скреннемꙋ своемꙋ̀ . се́й прїи́метъ
бл҃гослове́нїе ѿ́гдⷭ҇а , и҆ ми́лостыню ѿ́ бг҃а сп҃са своегѡ̀ . се́й ро́дъ
и҆́щꙋщихъ гдⷭ҇а , и҆́щꙋщихъ лицѐ бг҃а і҆а́кѡвлѧ . возмѣ́те врата̀ кнѧ́зи ва́ша ,
и҆ возмѣ́тесѧ врата̀ вѣ́чнаѧ , и҆ вни́детъ цр҃ь сла́вы . кто̀ є҆́сть се́й цр҃ь
сла́вы ; гдⷭ҇ь крѣ́покъ и҆ си́ленъ , гдⷭ҇ь си́ленъ во́ брани . возмѣ́те врата̀
кнѧ́зи ва́ша , и҆ возмѣ́тесѧ врата̀ вѣ́чнаѧ , и҆ вни́детъ цр҃ь сла́вы . кто̀ є҆́сть
се́й цр҃ь сла́вы ; гдⷭ҇ь си́ламъ , то́й є҆́сть цр҃ь сла́вы .

=и҆ пою́тъ , тропа́рь . гла́съ , и҃ .=

~Землѐ зи́нꙋвши , прїимѝ ѿ тебѐ со́зданнаго рꙋко́ю бж҃їею пре́жде , па́ки
возвраща́ющасѧ к̾ тебѣ̀ ро́ждьшей . є҆́же бо по ѻ҆́бразꙋ зижди́тель прїѧ́тъ , ты́
же прїимѝ тѣ́ло ꙗ҆́кѡ своѐ .

=трⷭ҇то́е , и҆ по ѻ҆́ч҃е на́шъ . і҆єре́й , воз̾гла́съ : Ꙗ҆́=кѡ твоѐ є҆́сть црⷭ҇тво
и҆ си́ла и҆ сла́ва ѻ҆ц҃а и҆ сн҃а и҆ ст҃а́гѡ дх҃а , ны́нѣ и҆ прⷭ҇нѡ и҆ во́ вѣки
вѣко́мъ . =пое́мъ : а҆=ми́нь .

=тропарѝ сїѧ̀ , гла́съ , д҃ . С=о́ дх҃и пра́ведными , сконча́вшагосѧ дꙋ́шꙋ раба̀
твоегѡ̀ сп҃се поко́й , сохранѧ́ѧ є҆гѡ̀ во бл҃же́ннѣй жи́зни , ꙗ҆́же ᲂу҆ тебѐ
чл҃колю́бче . ~Въ поко́ищи твое́мъ гдⷭ҇и , и҆дѣ́же всѝ ст҃і́и твоѝ почива́ютъ ,
ᲂу҆со́пшагѡ раба̀ твоегѡ̀ поко́й , ꙗ҆́кѡ є҆ди́нъ сы́и чл҃колю́бецъ . =сла́ва . Т=ы̀
є҆сѝ бг҃ъ соше́дыи во а҆́дъ , и҆ ᲂу҆́зы ѡ҆кова́нныхъ разрѣши́выи , и҆ ны́нѣ
ᲂу҆со́пшагѡ раба̀ твоегѡ̀ дꙋ́шꙋ сп҃се поко́й . =и҆ ны́нѣ . Е҆=ди́на чи́стаѧ и҆
непоро́чнаѧ дв҃о , ꙗ҆́же бг҃а без̾ сѣ́мене ро́ждьшаѧ , того̀ молѝ ѡ҆ спасе́нїи
дꙋ́шъ на́шихъ .

=є҆ктенїѧ̀ , сꙋгꙋ́баѧ : П=оми́лꙋй на́съ бж҃е по вели́цѣй млⷭ҇ти твое́й ,
мо́лимтисѧ гдⷭ҇и ᲂу҆слы́ши и҆ поми́лꙋй .

~Е҆щѐ мо́лимсѧ ѡ҆ поко́и и҆ ѡ҆ бл҃же́ннѣй па́мѧти , и҆ ѡ҆ ѡ҆ставле́нїи
грѣхо́въ , преста́вльшемꙋсѧ рабꙋ̀ твоемꙋ̀ , =и҆мⷬ҇къ ,= є҆мꙋ́же и҆ погребе́нїе
твори́мъ .

=Ѡ҆= прости́ти є҆мꙋ̀ всѧ́кое согрѣше́нїе , во́льное и҆ нево́льное .

~Ꙗ҆́кѡ да гдⷭ҇ь бг҃ъ на́шъ ᲂу҆чини́тъ дш҃ꙋ є҆гѡ̀ , въ мѣ́стѣ свѣ́ тлѣ , въ мѣ́стѣ
зла́чнѣ , въ мѣ́стѣ поко́йнѣ , въ нѣ́дрѣхъ а҆враа́ма , и҆ и҆саа́ка , и҆ і҆а́кѡва .

~Млⷭ҇ть бж҃їю и҆ црⷭ҇тво нбⷭ҇ное , и҆ ѡ҆ставле́нїе грѣхо́въ и҆спроси́ вше
томꙋ̀ , са́ми себѐ , и҆ дрꙋ́гъ дрꙋ́га , и҆ ве́сь живо́тъ на́шъ хрⷭ҇тꙋ̀ бг҃ꙋ
предади́мъ .

~Гдⷭ҇ꙋ помо́лимсѧ . =моли́тва , вта́й : Б=ж҃е дх҃ово́мъ и҆ всѧ́кой пло́ти , и҆́же
сме́рть попра́выи и҆ дїѧ́вола ᲂу҆праздни́выи , и҆ жи́знь ми́рꙋ всемꙋ̀
дарова́выи , са́мъ гдⷭ҇и поко́й дш҃ꙋ раба̀ своегѡ̀ ᲂу҆со́пшагѡ , =и҆мⷬ҇къ ,= въ мѣ́стѣ свѣ́тлѣ , въ мѣ́стѣ зла́чнѣ , въ мѣ́стѣ поко́йнѣ , ѿ ню́дꙋ же ѿбѣжѐ всѧ́ка
болѣ́знь и҆ печа́ль , и҆ воздыха́нїе . и҆ всѧ́кое согрѣше́нїе содѣ́ѧнное и҆́мъ ,
сло́вомъ и҆ дѣ́ломъ и҆ помышле́нїемъ , ꙗ҆́кѡ бл҃гъ и҆ чл҃колю́бецъ бг҃ъ простѝ .
ꙗ҆́кѡ нѣ́сть чл҃ка и҆́же жи́въ бы́сть , и҆ тебѣ̀ не согрѣшѝ . то́кмѡ ты̀ є҆ди́нъ
кромѣ̀ всѧ́кагѡ грѣха̀ . пра́вда твоѧ̀ пра́вда во́ вѣки , и҆ сло́во твоѐ
и҆́стина . =воз̾гла́съ : Ꙗ҆́=кѡ ты̀ є҆сѝ воскрⷭ҇нїе и҆ живо́тъ , и҆ поко́й
ᲂу҆со́пшемꙋ рабꙋ̀ твоемꙋ̀ , =и҆мⷬ҇къ ,= хрⷭ҇тѐ бж҃е на́шъ . и҆ тебѣ̀ сла́вꙋ
возсыла́емъ , со безнача́льнымъ тѝ ѻ҆ц҃е́мъ , и҆ съ прест҃ы́мъ бл҃ги́мъ и҆
животворѧ́щимъ дх҃омъ , ны́нѣ и҆ прⷭ҇нѡ и҆ во́ вѣки вѣко́мъ . =пое́мъ : а҆=ми́нь .

=і҆єре́й : П=ремꙋ́дрость . ~Прест҃а́ѧ гжⷭ҇е бцⷣе спасѝ на́съ .

~Честнѣ́йшꙋю херꙋви́мъ , и҆ сла́внѣйшꙋю вои́стинꙋ серафи́м̾ , без̾ и҆стлѣ́нїѧ
бг҃а сло́ва ро́ждьшꙋю , сꙋ́щꙋю бцⷣꙋ тѧ̀ вели ча́емъ =[покло́н̾].=

=і҆єре́й : С=ла́ва тебѣ̀ бж҃е на́шъ , ᲂу҆пова́нїе на́ше сла́ва тебѣ̀ .

~Сла́ва ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ =[покло́н̾].=

=И҆= ны́нѣ и҆ прⷭ҇нѡ и҆ во́ вѣки вѣко́мъ , а҆ми́нь =[покло́н̾].=

~Гдⷭ҇и поми́лꙋй , гдⷭ҇и поми́лꙋй , гдⷭ҇и бл҃гословѝ =[покло́н̾].=

=ѿпꙋ́стъ съ кади́ломъ , глѧ́дѧ на за́падъ : И҆́=же живы́ми и҆ ме́ртвыми
ѡ҆блада́ѧи , хрⷭ҇то́съ и҆́стинныи бг҃ъ на́шъ , мл҃твами пречⷭ҇тыѧ є҆гѡ̀ мт҃ре , и҆
всѣ́хъ ра́ди ст҃ы́хъ , дꙋ́шꙋ раба̀ своегѡ̀ ᲂу҆со́пшагѡ , =и҆мⷬ҇къ ,= въ нѣ́дрѣхъ
а҆враа́ма и҆ и҆саа́ ка и҆ і҆а́кѡва въ сѣ́лѣхъ пра́ведныхъ ᲂу҆поко́итъ , и҆ на́съ
поми́лꙋетъ и҆ спасе́тъ , ꙗ҆́кѡ бл҃гъ и҆ чл҃колю́бецъ .

=пое́мъ : а҆=ми́нь . ~Рабꙋ̀ бж҃їю преста́вльшемꙋсѧ , =и҆мⷬ҇къ ,= є҆мꙋ́же
погребе́нїе твори́мъ , вѣ́чнаѧ па́мѧть , вѣ́чнаѧ па́мѧть , вѣ́чнаѧ па́мѧть .

=і҆єре́й гл҃етъ мл҃твꙋ разрѣше́нїю над̾ гро́бомъ ᲂу҆ме́ршагѡ .=

~Во́ и҆мѧ ѻ҆ц҃а и҆ сн҃а и҆ ст҃а́гѡ дх҃а , мл҃твами пречⷭ҇тыѧ и҆
пребл҃гослове́нныѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и , и҆ ст҃ы́хъ
небе́сныхъ си́лъ безпло́тныхъ , честна́гѡ и҆ сла́внагѡ пррⷪ҇ка и҆ прⷣте́чи
крⷭ҇телѧ гдⷭ҇нѧ і҆ѡа́нна , и҆ ст҃ы́хъ прехва́льныхъ бжⷭ҇твеныхъ а҆пⷭ҇лъ
двꙋна́десѧте , и҆ ст҃ы́хъ ѻ҆ц҃ъ трїе́хъ со́тъ и҆ ѡ҆смина́десѧте , и҆́же въ никі́и , заповѣ́давъ ᲂу҆́бѡ свои́мъ а҆пⷭ҇лѡмъ , речѐ гдⷭ҇ь , а҆́ще согрѣша́ютъ
пред̾ ва́ми чл҃цы , до се́дмьдесѧть кра́тъ седми́цею , проща́йте и҆́хъ , да бꙋ́дꙋтъ
проще́ни на землѝ и҆ на́ нб҃сѣхъ . є҆го́же а҆́ще свѧ́жете на зе млѝ , бꙋ́детъ
свѧ́занъ на́ нб҃сѣхъ . и҆ є҆го́же а҆́ще разрѣшитѐ на землѝ , бꙋ́детъ разрѣше́нъ
на́ нб҃сѣхъ . да по за́повѣди гдⷭ҇а бг҃а и҆ сп҃са на́шего і҆с҃а хрⷭ҇та̀ , проща́ю
тѧ̀ и҆ а҆́зъ ѻ҆ц҃ъ тво́й дх҃о́вныи , =и҆мⷬ҇къ ,= ча́до моѐ дх҃о́вное , =и҆мⷬ҇къ ,=
да бꙋ́деши про ще́нъ въ се́мъ вѣ́цѣ и҆ въ бꙋ́дꙋщемъ , є҆гда̀ прїи́детъ пра́вед
ныи сꙋдїѧ̀ хрⷭ҇то́съ бг҃ъ на́шъ , хотѧ́и сꙋди́ти живы́мъ и҆ ме́р твымъ , и҆
возда́ти комꙋ́ждо по дѣ́лѡмъ є҆гѡ̀ . ꙗ҆́кѡ томꙋ̀ подоба́етъ всѧ́ка сла́ва , че́сть
и҆ покланѧ́нїе , со ѻ҆ц҃емъ и҆ ст҃ы́мъ дх҃омъ , ны́нѣ и҆ прⷭ҇нѡ и҆ во́ вѣки
вѣко́мъ , а҆ми́нь .

=и҆ взе́мъ і҆єре́й лопа́тꙋ , сы́плетъ зе́млю на́ гробъ крⷭ҇тоѡ҆бра́ знѡ ,
глаго́лѧ : В=сѧ̀ ѿ землѝ , и҆ всѧ̀ въ зе́млю посыла́еши гдⷭ҇и , дш҃ꙋ раба̀
своегѡ̀ , ю҆́же прїѧ́тъ , со ст҃ы́ми поко́й .

=и҆ кі́йждо ше́дъ въ па́перть , и҆лѝ въ цр҃ковь , сотворѧ́етъ є҃і покло́нѡвъ за ᲂу҆ме́ршагѡ , глаго́лѧ три́жды тропа́рь се́й :=

~Поко́й гдⷭ҇и дꙋ́шꙋ раба̀ своегѡ̀ , =и҆мⷬ҇къ . [покло́н̾]. И҆= є҆ли́ка въ житїѝ
се́мъ ꙗ҆́кѡ чл҃къ согрѣшѝ , ты́ же ꙗ҆́кѡ чл҃колю́бецъ бг҃ъ , простѝ є҆гѡ̀ и҆
поми́лꙋй =[покло́н̾]. И҆= вѣ́чныѧ мꙋ́ки и҆зба́ви =[покло́н̾]. И҆= нбⷭ҇номꙋ
црⷭ҇твїю прича́стника ᲂу҆чинѝ =[покло́н̾]. И҆= дш҃а́мъ на́шымъ поле́зное
сотворѝ =[покло́н̾].=

