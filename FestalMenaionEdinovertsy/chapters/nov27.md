=МЦⷭ҇А НОѦБРѦ̀ ВЪ КЗ҃ ДН҃Ь=

=є҆́же ѻ҆́ бз҃ѣ бы́вшее зна́менїе , ѿ и҆ко́ны прест҃ы́ѧ влⷣчцы на́шеѧ бцⷣы ,
в̾ вели́кᲂмъ нᲂвѣ̀ гра́дѣ . =Н=а ма́лѣй вече́рни , на гдⷭ҇и вᲂзва́хъ , стⷯры .
гла́съ , а҃ . поⷣ . н=бⷭ҇нымъ чино́мъ .= Н=ы́нѣ наста̀ де́нь ра́дᲂстенъ ,꙳ и҆
весе́лїѧ и҆спо́лненъ дне́сь .꙳ ѿ скᲂрбе́й бᲂ премѣне́нїе дв҃ᲂ
бг҃ᲂрᲂди́тельнице ,꙳ зна́менїе и҆ко́ны твᲂеѧ̀ пречⷭ҇таѧ ,꙳ пра́здникъ свѣ́телъ
тᲂржествꙋ́юще зᲂве́мъ .꙳ влⷣчце и҆зба́ви ѿ бѣ́дъ дш҃а на́ша . =двⷤа . С=ѐ ны́нѣ
вре́мѧ бл҃гᲂпрїѧ́тнᲂ .꙳ сѐ ны́нѣ де́нь спасе́нїѧ .꙳ сѐ хра́мъ пресвѣ́телъ и҆
мѣ́стᲂ сщ҃е́нїѧ ,꙳ зна́менїе и҆ко́ны твᲂеѧ̀ пречⷭ҇таѧ ,꙳ пра́здникъ дх҃о́внѣ
сᲂверша́юще вᲂпїе́мъ .꙳ влⷣчце мт҃и хрⷭ҇та̀ бг҃а , и҆зба́ви ѿ бѣ́дъ дш҃а
на́ша . ~Чꙋ́днᲂе ѡ҆дᲂлѣ́нїе ,꙳ и҆ зна́менїе стра́шнᲂе ,꙳ и҆ ве́щь
пресла́внꙋю ,꙳ дне́сь пра́зднꙋюще лю́дїе твᲂѝ бцⷣе ,꙳ пᲂхва́льнꙋю пѣ́снь
с̾ гаврїи́лᲂмъ прино́симъ ти гл҃юще ,꙳ ра́дꙋйсѧ ѡ҆бра́дᲂваннаѧ . =сла́ва , и҆
ны́нѣ . гла́съ , а҃ . Д=и́вна правᲂсла́вныхъ тᲂржества̀ , дне́сь сте́кшесѧ
ѱало́мскаѧ пѣ́нїѧ принесе́мъ гл҃юще . вᲂскрⷭ҇нѝ гдⷭ҇и в̾ пᲂко́й тво́й , ты̀
и҆ кїѡ́тъ ст҃ы́ни твᲂеѧ̀ . ꙗ҆́кѡ пᲂбѣ́дꙋ дарᲂва̀ , ѻ҆́бразъ пречⷭ҇тыѧ ти мт҃ре
сло́ве . є҆ѧ́же мл҃твами , і҆с҃е всеси́льне , спасѝ дш҃а на́ша . =прᲂки́менъ ,
дню̀ .=

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~До́мꙋ
премꙋ́дрᲂсти бж҃їѧ ,꙳ чꙋ́днᲂмꙋ ст҃лю ,꙳ ꙗ҆́вльсѧ свѣ́тлымъ ѻ҆́бразᲂмъ ,꙳
дерза́ти пᲂвелѣва́ѧ ,꙳ и҆ наде́жи не ѿпа́дати .

=сти́хъ : вᲂскрⷭ҇нѝ гдⷭ҇и в̾ пᲂко́й тво́й ,꙳ ты̀ и҆ кїѡ́тъ ст҃ы́ни
твᲂеѧ̀ . В=ъ хра́мъ тво́й влⷣчце ,꙳ сᲂше́дшесѧ наро́ди ,꙳ мᲂлѧ́щесѧ и҆
глаго́люще ,꙳ ви́ждь ѡ҆ѕлᲂбле́нїе на́ше ,꙳ и҆ пᲂда́ждь на́мъ по́мᲂщь
пречⷭ҇таѧ .

=сти́хъ : клѧ́тсѧ гдⷭ҇ь дв҃дꙋ и҆́стинᲂю ,꙳ и҆ не ѿве́ржетсѧ є҆ѧ̀ .= ~Ви́ждь
пречⷭ҇таѧ бѣды̀ ра́бъ свᲂи́хъ ,꙳ и҆ не ѿри́ни на́съ в̾ кᲂне́цъ ,꙳ на твᲂю̀
по́мᲂщь надѣ́ющихсѧ .꙳ да всѝ вᲂпїе́мъ ти ,꙳ ра́дꙋисѧ ѡ҆бра́дᲂваннаѧ .

=сла́ва , и҆ ны́нѣ . гла́съ , а҃ . С=трѣло́ю стрѣли́вшихъ неразꙋ́мнѣ ,
ѻ҆́бразꙋ твᲂемꙋ̀ пречⷭ҇таѧ , бг҃ᲂра́ннᲂю стрѣло́ю тѣ́хъ ᲂу҆ѧзвѝ , не то́кмѡ
сердца̀ , нᲂ и҆ дш҃а . и҆ и҆сто́чникъ чⷭ҇тны́ѧ и҆ко́ны твᲂеѧ̀ , тѣ́мъ
неꙋтѣ́шимыи пла́чь наведѐ . на́мъ же лю́демъ твᲂи́мъ ра́дᲂсть ве́лїю сᲂтвᲂрѝ
и҆ко́на твᲂѧ̀ пречⷭ҇таѧ мт҃и сло́ва . є҆ѧ́же ра́ди спасѝ дш҃а на́ша .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Ꙗ҆́=кѡ неѡ҆бᲂри́мꙋю стѣ́нꙋ и҆ и҆сто́чникъ чꙋде́съ , стѧжа́вше тѧ
рабѝ твᲂѝ бцⷣе пречи́стаѧ , сᲂпрᲂти́вныхъ ѡ҆пᲂлче́нїѧ низлага́емъ . тѣ́мже
мо́лимъ тѧ , ми́ръ гра́дꙋ твᲂемꙋ̀ да́рꙋй , и҆ дш҃а́мъ на́шимъ ве́лїю млⷭ҇ть .
=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , и҃ . Г=о́рдᲂстїю за́висти
распали́вшесѧ . и҆ неи́стᲂвствᲂмъ ѡ҆держи́ми , и҆нᲂгда̀ ненака́заннїи ,
наче́нше прᲂти́внаѧ на́ градъ тво́й пречⷭ҇таѧ . нᲂ ѻ҆ба́че са́ми спѧ́ти бы́ша
и҆ падо́ша , ѱало́мски при а҆́дѣ , бг҃ᲂрᲂди́тельнице . ~Внегда̀ ᲂу҆́бѡ мꙋ́жїе
вели́кагѡ нᲂва̀ гра́да , ви́дѣвше себѐ прᲂти́вными ѡ҆бстᲂи́мы , ни ѿкꙋ́дꙋ же
по́мᲂщи надѣ́ющесѧ , то́кмѡ тебѣ̀ пречⷭ҇таѧ мᲂлѧ́щесѧ , гл҃юще , ви́ждь бцⷣе
бѣды̀ ра́бъ свᲂи́хъ , и҆ не ѿри́ни мᲂле́нїѧ на́шегѡ в̾ кᲂне́цъ . да разꙋмѣ́ютъ
сᲂпрᲂти́внїи , ꙗ҆́кѡ ты̀ є҆сѝ пречⷭ҇таѧ застꙋпле́нїе дш҃а́мъ на́шимъ .
~Ди́внꙋю гра́дꙋ твᲂемꙋ̀ пᲂбѣ́дꙋ дарᲂва́ла є҆сѝ дв҃ᲂ пречⷭ҇таѧ . ты́ бᲂ є҆сѝ
тᲂмꙋ̀ тве́рдᲂе ѡ҆гражде́нїе , на врагѝ ᲂу҆крѣплѧ́ющи , и҆ держа́внѡ
непᲂкᲂри́выхъ пᲂкᲂрѧ́ющи при́снѡ . тѣ́мже чи́стᲂю вѣ́рᲂю сла́вимъ тѧ . и҆ сн҃ꙋ
твᲂемꙋ̀ любе́знѡ вᲂпїе́мъ , і҆с҃е всеси́льне спасѝ всѣ́хъ ꙗ҆́кѡ милᲂсе́рдъ .
~Да́лъ є҆сѝ зна́менїе живо́тнᲂе , ѻ҆́бразъ пречⷭ҇тыѧ ти мт҃ре сло́ве . ю҆́же
зрѧ́ще любе́знѡ ѡ҆блᲂбыза́емъ . и҆ ѿ сеѧ̀ ра́дᲂсти и҆спо́лнившесѧ , стра́шни
враго́мъ бᲂрю́щимсѧ с̾ на́ми ꙗ҆влѧ́емсѧ . и҆ та́иньствᲂ премꙋ́дрᲂсти бж҃їѧ
ви́дѣвше , хва́лимъ тѧ па́че сло́ва ро́ждьшагᲂсѧ и҆з̾ неѧ̀ . і҆с҃е чꙋ́днаѧ
дᲂбро́тᲂ , спасѝ всѣ́хъ ꙗ҆́кѡ милᲂсе́рдъ . =сла́ва , и҆ ны́нѣ . гла́съ , ѕ҃ .
В=есели́тесѧ лю́дїе , и҆ всѝ правᲂсла́внїи сᲂбо́ри вели́кагѡ нᲂва̀ гра́да
дне́сь , и҆ рꙋка́ми вᲂсплещи́те ꙗ҆зы́цы с̾ весе́лїемъ . се́бᲂ цр҃ца цр҃ѧ
хрⷭ҇та̀ ро́ждьшаѧ , ст҃лю ꙗ҆́вльсѧ чꙋ́днымъ ѻ҆́бразᲂмъ . дерза́ти наро́дᲂмъ
пᲂвелѣва́етъ , ꙗ҆́кᲂже нѣ́кїи вᲂево́да . и҆́же в̾ печа́ли сꙋ́щимъ , тᲂгда̀
ра́дᲂсть сᲂтвᲂрѝ . тѣ́мъ сᲂпрᲂти́вныхъ пᲂбѣди́вше , тебѣ̀ ра́дᲂсть ро́ждьшей
всѣ́мъ , любо́вїю вᲂпїе́мъ дв҃ᲂ пречⷭ҇таѧ , мᲂлѝ спасти́сѧ дш҃а́мъ на́шимъ .
=вы́хᲂдъ . прᲂки́менъ , дню̀ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́йже глава̀ дᲂсѧза́ше
дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ не́й .
гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ ѻ҆ц҃а
твᲂегѡ̀ , и҆ бг҃ъ і҆саа́кѡвъ , небо́йсѧ . землѧ̀ на не́й же ты̀ спи́ши , тебѣ̀
да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ нбⷭ҇наѧ .

Ѿ= пррⷪ҇чества і҆єзекі́илева , чте́нїе .=

~Та́кѡ гл҃етъ гдⷭ҇ь , бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ
і҆єре́и , на ѻ҆лтарѝ всесᲂжже́нїѧ ва́ша , и҆́же спасе́нїѧ ва́шегѡ , и҆
прїимꙋ̀ вы̀ гл҃етъ гдⷭ҇ь бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ
внѣ́шнихъ , зрѧ́щихъ на вᲂсто́къ , и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ
мнѣ̀ , врата̀ сїѧ̀ затвᲂре́на бꙋ́дꙋтъ , и҆ не ѿве́рзꙋтсѧ . и҆ никто́же
про́йдетъ сквᲂзѣ̀ и҆́хъ , ꙗ҆́кѡ гдⷭ҇ь бг҃ъ і҆и҃левъ вни́детъ и҆́ми , и҆ бꙋ́дꙋтъ
затвᲂре́на . занѐ и҆гꙋ́менъ се́й сѧ́детъ в̾ ни́хъ снѣ́сти хлѣ́бъ . пᲂ пꙋтѝ
є҆ла́мскихъ вра́тъ вни́детъ , и҆ пᲂ пꙋтѝ є҆гѡ̀ и҆зы́детъ . и҆ введе́ мѧ
на пꙋ́ть вра́тъ ст҃ы́хъ , и҆́же к̾ сѣ́верꙋ прѧ́мѡ хра́мꙋ . и҆ ви́дѣхъ , и҆ сѐ
и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂзлю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га , си́мъ бᲂ
ѻ҆́бразᲂмъ пᲂживе́ши мно́гᲂ лѣ́тъ , и҆ прилᲂжа́тътисѧ лѣ́та живᲂтꙋ̀ .

Н=а литі́и , стихѣ́ры . гла́съ , ѕ҃ . Р=о́ги грѣ́шныхъ сᲂтро́шасѧ , и҆ лꙋ́цы
и҆́хъ сᲂкрꙋши́шасѧ . грѣхо́внᲂю бᲂ тмо́ю ѻ҆́чи пᲂмрачи́вше , и҆ дрꙋ́гъ дрꙋ́га
ꙗ҆́кѡ сᲂпрᲂти́вна зрѧ́ще , ѻ҆рꙋ́жїемъ неми́лᲂстивнѡ себѐ ᲂу҆ѧзвлѧ́хꙋ .
наро́ди же ви́дѣвше по́мᲂщь твᲂю̀ влⷣчце , на сᲂпрᲂти́вныхъ ᲂу҆стреми́шасѧ ,
тебѐ на́ пᲂмᲂщь призыва́юще . ~Ꙗ҆́кᲂже и҆нᲂгда̀ кро́ткїи дв҃дъ ,
сᲂпрᲂти́вѧщагᲂсѧ го́рдагᲂ гᲂлїа́да , си́лᲂю сн҃а твᲂегѡ̀ препᲂѧ́савсѧ
низлᲂжѝ . та́кᲂжде и҆ лю́дїе твᲂѝ пречⷭ҇таѧ , и҆мꙋ́ще ѻ҆́бразъ тво́й
честны́и , пресла́внѡ ѡ҆дᲂлѣ́нїе пᲂказа́ша . ~Чꙋ́днаѧ пᲂбѣ́да и҆ ди́внᲂе
ѡ҆дᲂлѣ́нїе , честны́ѧ и҆ко́ны твᲂеѧ̀ пречⷭ҇таѧ мт҃и сло́ва , ᲂу҆дивлѧ́етъ
ᲂу҆́мъ и҆ ᲂу҆жаса́етъ по́мыслъ . без̾ѻ҆рꙋ́жнїи бᲂ ѻ҆рꙋ́жныхъ пᲂбѣжда́хꙋ ,
си́лᲂю твᲂе́ю дв҃ᲂ всепѣ́таѧ , и҆ пᲂсо́бїемъ бжⷭ҇твенагѡ зра́ка твᲂегѡ̀ , вᲂ
спасе́нїе дш҃а́мъ на́шимъ . =сла́ва , и҆ ны́нѣ . гла́съ , то́йже . С=ѐ де́нь
и҆збавле́нїѧ на́шегѡ наста̀ , и҆ сме́рти премѣне́нїе . ра́дꙋйтесѧ сᲂбо́ри
дне́сь вели́кагѡ нᲂва̀ гра́да , и҆ веселѧ́щесѧ тᲂржествꙋ́йте . и҆́же бᲂ
на на́съ пᲂдви́гшїисѧ , кᲂне́чнѣ бг҃ᲂра́нными ꙗ҆́звами ᲂу҆ѧзви́вшесѧ . тѣ́мже
пречⷭ҇тѣй , и҆ и҆з̾ неѧ̀ нетлѣ́ннѡ вᲂплᲂще́ннᲂмꙋ сло́вꙋ вᲂпїе́мъ , і҆с҃е
всеси́льне , мл҃твами ро́ждьшїѧ тѧ спасѝ всѣ́хъ на́съ , ꙗ҆́кѡ милᲂсе́рдъ .

Н=а стихо́внѣ , стихѣ́ры . гла́съ , а҃ . Ꙗ҆́=кᲂже дре́вле вᲂ і҆єрⷭ҇ли́мѣ
зᲂрᲂваве́лемъ , держа́внаѧ ти десни́ца чꙋдᲂдѣ́йствᲂваше гдⷭ҇и , мно́жествᲂ
бесчи́сленᲂе прᲂти́вныхъ пᲂбѣдѝ . та́кᲂжде и҆ си́хъ низлᲂжѝ прише́дшихъ
разᲂри́ти гра́дъ , є҆го́же и҆скꙋпѝ кро́вїю свᲂе́ю сло́ве . да разꙋмѣ́ютъ
ѿ дѣ́лъ , ꙗ҆́кѡ ты̀ и҆зба́витель с̾ на́ми є҆сѝ .

=сти́хъ : вᲂскрⷭ҇нѝ гдⷭ҇и в̾ пᲂко́й тво́й ,꙳ ты̀ и҆ кїѡ́тъ ст҃ы́ни
твᲂеѧ̀ . Д=и́вна правᲂсла́вныхъ тᲂржества̀ , дне́сь сте́кшесѧ ѱало́мскаѧ пѣ́нїѧ
принесе́мъ гл҃юще . вᲂскрⷭ҇нѝ гдⷭ҇и в̾ пᲂко́й тво́й , ты̀ и҆ кїѡ́тъ ст҃ы́ни
твᲂеѧ̀ . ꙗ҆́кѡ пᲂбѣ́дꙋ дарᲂва̀ , ѻ҆́бразъ пречⷭ҇тыѧ ти мт҃ре сло́ве . є҆ѧ́же
мл҃твами , і҆с҃е всеси́льне , спасѝ дш҃а на́ша .

=сти́хъ : клѧ́тсѧ гдⷭ҇ь дв҃дꙋ и҆́стинᲂю ,꙳ и҆ не ѿве́ржетсѧ є҆ѧ̀ .= ~Стрѣло́ю
стрѣли́вшихъ неразꙋ́мнѣ , ѻ҆́бразꙋ твᲂемꙋ̀ пречⷭ҇таѧ , бг҃ᲂра́ннᲂю стрѣло́ю
тѣ́хъ ᲂу҆ѧзвѝ , не то́кмѡ сердца̀ , нᲂ и҆ дш҃а . и҆ и҆сто́чникъ чⷭ҇тны́ѧ
и҆ко́ны твᲂеѧ̀ , тѣ́мъ неꙋтѣ́шимыи пла́чь наведѐ . на́мъ же лю́демъ твᲂи́мъ
ра́дᲂсть ве́лїю сᲂтвᲂрѝ и҆ко́на твᲂѧ̀ пречⷭ҇таѧ мт҃и сло́ва . є҆ѧ́же ра́ди
спасѝ дш҃а на́ша .

=сла́ва , и҆ нн҃ѣ . гла́съ , и҃ . М=нѧ́щесѧ непᲂкᲂри́вїи , ѿ ѻ҆снᲂва́нїѧ
разᲂри́ти гра́дъ тво́й пречⷭ҇таѧ , не разꙋмѣ́вше по́мᲂщь твᲂю̀ влⷣчце . нᲂ
си́лᲂю твᲂе́ю низлᲂже́ни бы́ша , на бѣжа́нїе ᲂу҆стремлѧ́хꙋсѧ . и҆ ꙗ҆́кᲂже
ᲂу҆́зами желѣ́зными слѣпᲂто́ю свѧ́зани бы́вше , и҆ мра́кᲂмъ ꙗ҆́кᲂже дре́вле
є҆гѵ́петъ ѡ҆бьѧ́ти не разꙋмѣ́вше , до́ндеже и҆ кᲂне́чнѣ пᲂбѣжде́ни бы́ша .
тѣ́мже чи́стᲂю вѣ́рᲂю сла́вимъ тѧ̀ . и҆ сн҃ꙋ твᲂемꙋ̀ любе́знѡ вᲂпїе́мъ ,
мл҃твами ро́ждьшїѧ тѧ , і҆с҃е всеси́льне , неи҆зрече́ннаѧ ра́дᲂсте , сᲂхранѧ́й
гра́дъ тво́й невреди́мъ , ꙗ҆́кѡ милᲂсе́рдъ и҆ чл҃кᲂлю́бецъ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Ꙗ҆́=кѡ неѡ҆бᲂри́мꙋю стѣ́нꙋ и҆ и҆сто́чникъ чꙋде́съ , стѧжа́вше тѧ
рабѝ твᲂѝ бцⷣе пречи́стаѧ , сᲂпрᲂти́вныхъ ѡ҆пᲂлче́нїѧ низлага́емъ . тѣ́мже
мо́лимъ тѧ , ми́ръ гра́дꙋ твᲂемꙋ̀ да́рꙋй , и҆ дш҃а́мъ на́шимъ ве́лїю млⷭ҇ть .
=гⷤ . а҆́=ще нѣ́сть бдѣ́нїе . глаго́лемъ , трᲂпа́рь , аⷤ .

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , три́жды .= П=ᲂ а҃ ,
стихᲂло́гїи , сѣда́ленъ . гла́съ , д҃ . Ѻ҆́=чи мы́сленыѧ ѡ҆чи́стивше ,
прїиди́те ли́цы вели́кагᲂ нᲂва̀ гра́да дне́сь , тᲂржествꙋ́имъ свѣ́тлѡ . чтꙋ́ще
бг҃ᲂѻ҆трᲂкᲂви́цꙋ , дᲂбро́тꙋ і҆а́кѡвлю , и҆ невѣ́стꙋ всѣ́хъ цр҃ѧ хрⷭ҇та̀ бг҃а
на́шегѡ . сїѧ́ бᲂ пᲂказа́сѧ нб҃ᲂ , и҆ кра́снаѧ пᲂла́та , и҆ цр҃кᲂвь
ѡ҆дш҃евле́на . и҆ сеѧ̀ си́лᲂю прᲂти́вныхъ пᲂбѣжда́емъ . =сла́ва , и҆ ны́нѣ ,
то́йже .=

П=ᲂ в҃ , стихᲂло́гїи , сѣда́ленъ . гла́съ , а҃ . П=речⷭ҇таѧ твᲂѧ̀ и҆ко́на
бцⷣе дв҃ᲂ , врачевство̀ гра́дꙋ твᲂемꙋ̀ дарᲂва́сѧ дх҃о́внᲂе . к̾ не́йже
прилага́юще главꙋ̀ и҆ ѻ҆́чи и҆ срⷣце , пᲂкланѧ́емсѧ и҆ пᲂчита́емъ , и҆
ѡ҆блᲂбыза́емъ и҆ чте́мъ , и҆сцѣле́нїй бл҃гᲂда́ть пᲂчерпа́юще . и҆ недꙋ́гъ
тѣле́сныхъ , и҆ дш҃е́вныхъ страсте́й твᲂи́ми мл҃твами свᲂбᲂжда́емсѧ . =сла́ва ,
и҆ ны́нѣ , то́йже .=

П=ᲂ пᲂлїєлеѡ́сѣ , сѣда́ленъ . гла́съ , и҃ . Ꙗ҆́=же нб҃съ превы́шши сꙋ́щи , и҆
херꙋви́мъ вᲂи́стинꙋ сла́внѣйши . и҆ всеѧ̀ тва́ри честнѣ́йши дв҃ᲂ пречⷭ҇таѧ .
дне́сь бл҃гᲂда́рственаѧ рабѝ твᲂѝ прино́симъ , ѻ҆́бразꙋ честна́гѡ ти
пᲂдо́бїѧ . ты́ бᲂ стра́ннꙋю пᲂбѣ́дꙋ , и҆ ди́внᲂе ѡ҆дᲂлѣ́нїе гра́дꙋ твᲂемꙋ̀
дарᲂва̀ . тѣ́мже сᲂгла́снѡ пᲂю́ще вᲂпїе́мъ ти , влⷣчце бцⷣе мᲂлѝ хрⷭ҇та̀ бг҃а
грѣхо́въ ѡ҆ставле́нїе дарᲂва́ти . тебе́ бᲂ наде́жꙋ и҆́мамы рабѝ твᲂѝ .=
сла́ва , и҆ ны́нѣ , то́йже .=

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ . =сти́хъ . ѿ=ры́гнꙋ срⷣце
мᲂѐ сло́вᲂ бл҃гᲂ .= в=сѧ́кᲂ дыха́нїе .

=є҆ѵⷢ҇а́лїе , ѿ= лꙋкѝ . зача́лᲂ , д҃ . ~ѱало́мъ , н҃ .

=сла́ва . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . В=есели́тесѧ лю́дїе , и҆ всѝ правᲂсла́внїи
сᲂбо́ри вели́кагѡ нᲂва̀ гра́да дне́сь , и҆ рꙋка́ми вᲂсплещи́те ꙗ҆зы́цы
с̾ весе́лїемъ . се́бᲂ цр҃ца цр҃ѧ хрⷭ҇та̀ ро́ждьшаѧ , ст҃лю ꙗ҆́вльсѧ чꙋ́днымъ
ѻ҆́бразᲂмъ . дерза́ти наро́дᲂмъ пᲂвелѣва́етъ , ꙗ҆́кᲂже нѣ́кїи вᲂево́да . и҆́же
в̾ печа́ли сꙋ́щимъ , тᲂгда̀ ра́дᲂсть сᲂтвᲂрѝ . тѣ́мъ сᲂпрᲂти́вныхъ пᲂбѣди́вше ,
тебѣ̀ ра́дᲂсть ро́ждьшей всѣ́мъ , любо́вїю вᲂпїе́мъ дв҃ᲂ пречⷭ҇таѧ , мᲂлѝ
спасти́сѧ дш҃а́мъ на́шимъ .

К=ано́нъ бцⷣѣ . твᲂре́нїе сщ҃е́ннᲂ и҆́нᲂка пахо́мїѧ лᲂгᲂѳе́та . є҆мꙋ́же
краегране́сїе сицево̀ . д=а́ждь ми сло́вᲂ сло́ве бж҃їи вᲂсхвали́ти ро́ждьшꙋю
тѧ̀ . =гла́съ , ѕ҃ . пѣ́снь , а҃ . і҆рмо́съ . В=ᲂлно́ю мᲂрско́ю скры́вшагѡ
дре́вле , гᲂни́телѧ мꙋчи́телѧ , пᲂд̾ земле́ю скры́ша , спасе́ныхъ дѣ́ти . нᲂ мы̀
ꙗ҆́кѡ ѻ҆трᲂкᲂви́ца гдⷭ҇ви пᲂе́мъ , сла́внᲂ бᲂ прᲂсла́висѧ .

=запѣ́въ := ~Прест҃а́ѧ гжⷭ҇е бцⷣе , спасѝ на́съ . ~Да ра́дꙋетсѧ ра́дᲂстїю ,
бжⷭ҇твенᲂе мно́жествᲂ нᲂвагра́да дне́сь , зрѧ́ще те́плꙋю застꙋ́пницꙋ , стра́ннꙋ
пᲂбѣ́дꙋ да́рꙋющꙋ на сᲂпрᲂти́вныхъ , и҆ да пᲂе́тъ бжⷭ҇твеными пѣ́сньми . ~Ꙗ҆́кᲂже
лѣ́ствицꙋ превысо́кꙋ зри́мъ дне́сь , и҆ко́нꙋ твᲂю̀ дв҃ᲂ всенепᲂро́чнаѧ , ю҆́же
сᲂпрᲂти́внѣ зрѧ́щїи , кᲂне́чнѣй слѣпᲂтѣ̀ преда́шасѧ . мы́же къ не́й вѣ́рнѣ
взира́юще , ѿ бѣ́дъ и҆збавлѧ́емсѧ . ~Въ ржⷭ҇твѣ̀ тлѝ не прїи́мши , тлѣ́нїѧ
всѣ́хъ на́съ дв҃ᲂ и҆змѣнѝ . печа́ли ᲂу҆ставлѧ́ющи мт҃рьнимъ премѣне́нїемъ
бг҃ᲂра́дᲂваннаѧ .

Д=рꙋгі́и , кано́нъ . гла́съ , и҃ . і҆рмо́съ . П=ᲂсѣче́ныи несѣко́мᲂе
пресѣчѐ . =запѣ́въ := ~Прест҃а́ѧ гжⷭ҇е бцⷣе , спасѝ на́съ . ~Бжⷭ҇твеныѧ си́лы
же́злъ дне́сь преѡ҆блиста́ѧ бл҃гᲂда́тїю . и҆ свѣ́тᲂмъ без̾мѣ́рнымъ свѧ́тᲂ
жили́ще . чꙋ́дᲂ па́че є҆стества̀ ѻ҆́браза твᲂегѡ̀ пречⷭ҇таѧ . ~Ви́дѣхᲂмъ
пресла́внᲂе дне́сь зна́менїе бы́вшее , ѿ бжⷭ҇твенагѡ тѝ зра́ка мт҃и бж҃їѧ .
па́че же и҆ сᲂпрᲂти́внїи ѻ҆нѝ ꙗ҆́кѡ ви́дѧще сᲂ ѻ҆́бразᲂмъ и҆ си́лꙋ
ѿвраща́ющꙋ , а҆́бїе тѣле́сными ѻ҆чи́ма ѡ҆слѣпо́ша . ~Наде́ждꙋ и҆мꙋ́ще
на тебѐ , бг҃ᲂрᲂди́тельнице , и҆ несꙋмѣ́ннꙋ вѣ́рꙋ гра́да сегѡ̀ наро́ди , ꙗ҆́кѡ
цр҃ьскїи ски́петръ , тебѐ гра́дꙋ забра́ла пᲂлᲂжи́ша , дв҃ᲂ неи҆скꙋсᲂбра́чнаѧ .
~Ꙗ҆́кᲂже жи́вꙋ мт҃рь сло́вꙋ ви́дѣвше тѧ , сꙋемꙋ́дреныхъ мнᲂгᲂчи́сленᲂе
во́инствᲂ , ꙗ҆́кᲂже бо́дренагᲂ блюсти́телѧ , на забра́лѣхъ ѡ҆бстᲂи́ма вѣ́рными ,
а҆́бїе рꙋ́цѣ и҆́хъ с̾ про́чими ᲂу҆́ды ѡ҆слабѣ́ша .

=катава́сїѧ : Х=рⷭ҇то́съ ражда́етсѧ сла́вите . хрⷭ҇то́съ с̾ нб҃сѐ срѧ́щите ,
хрⷭ҇то́съ на землѝ вᲂз̾нᲂси́тесѧ . по́йте гдⷭ҇ви всѧ̀ землѧ̀ , и҆ весе́лїемъ
вᲂспо́йте лю́дїе , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Т=ᲂбо́ю хрⷭ҇тѐ нб҃са̀ ᲂу҆твержа́ема всѧ̀ , сло́вᲂ
бж҃їе и҆ си́ла , и҆спᲂвѣ́даютъ сла́вꙋ неи҆зрече́ннꙋ , и҆ вседѣ́тельныѧ рꙋкѝ
твᲂеѧ̀ сᲂтвᲂре́нїе . нѣ́сть бᲂ прест҃а ра́звѣ тебѐ гдⷭ҇и . ~Ꙗ҆́кѡ ѕвѣ́ри
ᲂу҆стреми́вшесѧ на ста́дᲂ твᲂѐ пречⷭ҇таѧ . нᲂ ты̀ тѣ́хъ че́люсти сᲂкрꙋшѝ , и҆
си́хъ не́мᲂщны дᲂ кᲂнца̀ пᲂказа̀ . ~Ѻ҆́бщагᲂ па́стырѧ , влⷣкꙋ хрⷭ҇та̀ пᲂро́ждьши
дв҃ᲂ неи҆скꙋсᲂбра́чнаѧ . тᲂмꙋ̀ мᲂли́сѧ настᲂѧ́щагѡ гнѣ́ва и҆зба́вити на́съ , и҆
прᲂти́вныхъ ѡ҆бстᲂѧ́нїѧ влⷣчце . ~Млⷭ҇тиваѧ млⷭ҇тивагᲂ ро́ждьши сп҃са , ви́ждь
ѡ҆ѕлᲂбле́нїе и҆ вᲂздыха́нїе люде́й твᲂи́хъ , ᲂу҆скᲂрѝ пречⷭ҇таѧ ᲂу҆ще́дрити
ны .

=и҆́нъ , і҆рмо́съ . О=у҆тверже́и нб҃са̀ . ~Пе́рвѣе ᲂу҆́бѡ вседержи́тельнаѧ ти
десни́ца гдⷭ҇и , мѡѷсе́ѡмъ чꙋдᲂдѣ́йствꙋѧ , пᲂмрача́ше є҆гѵ́петъ . та́кᲂжде и҆
здѣ̀ прише́дшихъ разᲂри́ти гра́дъ тво́й , ѻ҆́бразᲂмъ мт҃ре твᲂеѧ̀ пᲂмрача́еши .
~Ꙗ҆́кᲂже ᲂу҆слы́ша чꙋ́дный а҆рхїєпкⷭ҇пъ ѡ҆бѣща́нїе твᲂѐ бг҃ᲂрᲂди́тельнице ,
бл҃гᲂвѣствᲂва́ше наро́дᲂмъ ра́дᲂсть гл҃ѧ , дерза́йте . мт҃и бᲂ бг҃а на́шегѡ
с̾ на́ми є҆́сть . ~Пресла́внꙋю пᲂбѣ́дꙋ , и҆спо́лненꙋ ᲂу҆́жаса ви́дѣвше , и҆́же
тᲂгда̀ наро́ди на сᲂпрᲂти́вныхъ ѡ҆пᲂлчи́вшесѧ . и҆ а҆́бїе дᲂ кᲂнца̀ тѣ́хъ
пᲂбѣди́ша . ~Ны́нѣ наста̀ дн҃ь весе́лїѧ , зна́менїѧ и҆ко́ны твᲂеѧ̀ дв҃ᲂ
бг҃ᲂрᲂди́тельнице , и҆ пра́здникъ свѣ́телъ . є҆го́же сᲂверша́юще вᲂпїе́мъ ,
нѣ́сть пречⷭ҇ты па́че тебѐ бг҃ᲂневѣ́стᲂ .

=катава́сїѧ := ~Первᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и .

=сѣда́ленъ . гла́съ , и҃ .= ~Ꙗ҆́же дре́вле прᲂро́ки прᲂпᲂвѣ́дасѧ две́рь
нбⷭ҇наѧ , неѡ҆пали́маѧ кꙋпина̀ , свѣ́щникъ мнᲂгᲂсвѣ́тлыи , злата́ѧ кади́льница ,
рꙋ́чка и҆ же́злъ , пресла́внѡ дне́сь чꙋ́днᲂмꙋ ст҃лю ꙗ҆влѧ́етсѧ , наро́дᲂмъ
дерза́ти пᲂвелѣва́етъ , и҆ ди́внꙋю пᲂбѣ́дꙋ пᲂказꙋ́етъ . тѣ́мже бл҃гᲂда́рнаѧ
то́й вᲂзᲂпїе́мъ , дв҃ᲂ бг҃ᲂрᲂди́тельнице , мᲂлѝ хрⷭ҇та̀ бг҃а , грѣхо́въ
ѡ҆ставле́нїе дарᲂва́ти на́мъ . тебе́ бᲂ и҆́мамы наде́ждꙋ рабѝ твᲂѝ .
=сла́ва , и҆ ны́нѣ , то́йже .=

=пѣ́снь , д҃ . і҆рмо́съ . О=у҆диви́сѧ тво́й ра́зꙋмъ ѿ менѐ , ᲂу҆слы́шавшꙋ
пресла́внаѧ велѣ́нїѧ смᲂтре́нїѧ твᲂегѡ̀ , ᲂу҆крѣпи́жесѧ вᲂз̾любле́нїемъ
твᲂегѡ̀ схᲂжде́нїѧ , ты́ бᲂ мᲂеѧ̀ нищеты̀ не ѿве́ржесѧ . ~Пᲂчита́ющїи тѧ
гра́дъ пречⷭ҇таѧ , и҆ по́дᲂлгꙋ сла́вѧщїи , ѡ҆гражда́й ѿ безбо́жныхъ чⷭ҇таѧ
и҆нᲂплеме́нникъ . ты́ бᲂ тᲂмꙋ̀ пречⷭ҇таѧ бᲂга́тьствᲂ неѿе́млемᲂ є҆сѝ ,
пᲂкро́въ же и҆ сла́ва . ~Мнѧ́щїисѧ ꙗ҆́кᲂже дре́вле і҆єрихо́нъ разᲂри́ти гра́дъ
тво́й , пречⷭ҇таѧ мт҃и сло́ва , са́ми кᲂне́чнѣй пᲂги́бели преда́шасѧ , си́лᲂю
и҆з̾ тебѐ вᲂплᲂще́ннагѡ влⷣчце . ~При́зри чⷭ҇таѧ , спасѝ пᲂю́щїѧ тѧ ,
пᲂтреби́тисѧ хᲂтѧ́ща ѿ сᲂпрᲂти́вныхъ . тѣ́мже наше́дшагѡ преще́нїѧ и҆зба́ви
бг҃ᲂрᲂди́тельнице .

=и҆́нъ , і҆рмо́съ . Т=ы́ ми хрⷭ҇тѐ гдⷭ҇ь . ~Є҆гда̀ ᲂу҆слы́шаша наро́ди
чꙋ́днᲂе ѡ҆бѣща́нїе пᲂбѣ́ды , ра́дᲂстїю неи҆зрече́ннᲂю и҆спо́лнившесѧ . и҆
ꙗ҆́кᲂже крѣ́пка нѣ́кᲂегᲂ храни́телѧ и҆мꙋ́ще , сᲂпрᲂти́вныхъ пᲂбѣжда́хꙋ .
~Мнᲂгᲂбᲂга́тныи да́ръ , и҆ неи҆стᲂщи́мᲂе сᲂкро́вище дарᲂва́лъ є҆сѝ гра́дꙋ
твᲂемꙋ̀ , и҆ко́нꙋ мт҃ре твᲂеѧ̀ сло́ве . и҆ сеѧ̀ по́мᲂщїю прᲂти́вныхъ
низлага́емъ . ~Въ бжⷭ҇твенѣмъ хра́мѣ твᲂе́мъ бг҃ᲂра́дᲂваннаѧ , и҆дѣ́же
чꙋдᲂтво́рнаѧ твᲂѧ̀ и҆ко́на пᲂлᲂжена̀ бы́сть , и҆сцѣле́нїѧ вѣ́рᲂю прихᲂдѧ́щимъ
пᲂдава́етъ . ~Сᲂбо́ри вѣ́рныхъ и҆ всѧ́кᲂ сᲂстᲂѧ́нїе чл҃ческᲂе весели́тсѧ ,
сᲂвᲂкꙋ́пльшесѧ в̾ чⷭ҇тнѣ́мъ хра́мѣ твᲂе́мъ , зрѧ́ще в̾ не́мъ ꙗ҆́кᲂже пресвѣ́тлᲂе
сл҃нце , чⷭ҇тны́и ѻ҆́бразъ тво́й влⷣчце .

=катава́сїѧ : Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀ хрⷭ҇тѐ
ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .

=пѣ́снь , є҃ . і҆рмо́съ . С=ᲂю́зᲂмъ любвѐ свѧзꙋ́еми а҆пⷭ҇ли , владꙋ́щемꙋ
всѣ́ми себѐ хрⷭ҇тꙋ̀ преда́вше , красны̀ но́ги ᲂу҆мыва́хꙋ , бл҃гᲂвѣствꙋ́юще
всѣ́мъ ми́ръ . ~Те́плаѧ застꙋ́пнице къ тебѣ̀ прибѣга́ющимъ . и҆ ненадѣ́ющимсѧ
наде́жда , ви́ждь ѡ҆ѕлᲂбле́нїе люде́й свᲂи́хъ , и҆ пᲂда́ждь по́мᲂщь
пречⷭ҇таѧ . ~Ꙗ҆́же ѻ҆́гнь ро́ждьшаѧ бжⷭ҇твеныи дв҃ᲂ , прᲂти́вныхъ пречⷭ҇таѧ
мл҃твᲂю твᲂе́ю ѻ҆гне́мъ пᲂпалѝ , ꙗ҆́кѡ мт҃и сꙋ́щи зижди́телѧ всепѣ́таѧ .
~Чи́стаѧ бг҃ᲂневѣ́стᲂ , недᲂꙋмѣ́нныѧ лю́ди ᲂу҆ще́дри , мт҃рьними мᲂльба́ми , и҆
є҆́же на ны̀ сᲂпрᲂти́вныхъ ѡ҆бстᲂѧ́нїѧ , разᲂрѝ вско́рѣ мл҃твами ти .

=и҆́нъ , і҆рмо́съ . В=скꙋ́ю мѧ ѿри́нꙋ . ~Ꙗ҆́кᲂже и҆нᲂгда̀ в̾ црⷭ҇твꙋющемъ
гра́дѣ , неи́стᲂвѧщагᲂсѧ хꙋ́лителѧ , хᲂтѧ́щагѡ ѻ҆́бразъ тво́й низлᲂжи́ти ,
тᲂгѡ̀ а҆́бїе кᲂне́чнѣ ᲂу҆ѧзвѝ . та́кᲂжде и҆ ны́нѣ пᲂказа̀ бг҃ᲂрᲂди́тельнице .
~Ꙗ҆́кѡ щито́мъ ѡ҆гражда́еми , непᲂбѣди́мᲂю тѝ си́лᲂю дв҃ᲂ , сᲂпрᲂти́вныхъ
пᲂбѣжда́ютъ неи҆зрече́ннᲂе мно́жествᲂ , на тѧ̀ наде́ждꙋ и҆мꙋ́щїи лю́дїе твᲂѝ
всепѣ́таѧ . ~Тѧ̀ бᲂга́тьствᲂ неи҆стᲂщи́мᲂе и҆мꙋ́ще , и҆ и҆сцѣле́нїемъ
и҆сто́чникъ , вѣ́рᲂю прибѣга́ющїи хра́мꙋ твᲂемꙋ̀ , и҆дѣ́же пребыва́етъ чⷭ҇тны́и
ѻ҆́бразъ тво́й влⷣчце .

=катава́сїѧ : Б=г҃ъ сы́и ми́ра , ѻ҆ц҃ъ щедро́тамъ , вели́кагѡ сᲂвѣ́та ти
а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ бг҃ᲂразꙋ́мїѧ
к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀ чл҃кᲂлю́бче .

=пѣ́снь , ѕ҃ . і҆рмо́съ . Ꙗ҆́=тъ бы́сть нᲂ неꙋде́ржанъ в̾ пе́рсѣхъ ки́тᲂвѣхъ
і҆ѡ́на , тво́й бᲂ ѻ҆́бразъ нᲂсѧ̀ , пᲂстрада́вша и҆ пᲂгребе́нїю дана̀ , ꙗ҆́кѡ
ѿ черто́га ѿ ѕвѣ́рѧ и҆з̾ше́дъ . приглаша́ше же кꙋстᲂді́и , хранѧ́щїи всꙋ́е
лжꙋ̀ , млⷭ҇ти ва́шеѧ ѡ҆ста́вили є҆стѐ . ~И҆зба́ви ꙗ҆зы́ческагѡ наше́ствїѧ
гра́дъ тво́й пречⷭ҇таѧ . и҆ не преда́ждь дᲂ кᲂнца̀ пᲂги́бнꙋти наслѣ́дїю
твᲂемꙋ̀ всепѣ́таѧ . нᲂ си́лᲂю и҆́же и҆з̾ тебѐ рᲂжде́нагѡ прᲂти́вныхъ низлᲂжѝ .
~Мнᲂгᲂсᲂгрѣ́шшїѧ ти не пре́зри , нᲂ прїимѝ мᲂльбꙋ̀ мт҃ре твᲂеѧ̀ ѡ҆ на́съ
ще́дре . да не пᲂхва́лѧтсѧ сᲂпрᲂти́внїи , гдѣ̀ є҆́сть бг҃ъ и҆́хъ гл҃юще . нᲂ
да разꙋмѣ́ютъ всѝ , ꙗ҆́кѡ ты̀ и҆зба́витель с̾ на́ми є҆сѝ . ~Ны́нѣ по́мᲂщи
прїи́де вре́мѧ . нн҃ѣ премѣне́нїю пᲂтре́ба чⷭ҇таѧ , сн҃ꙋ твᲂемꙋ̀ и҆ бг҃ꙋ .
ꙗ҆́кѡ да ᲂу҆ще́дритъ сᲂгрѣши́вшїѧ , и҆ належа́щагѡ гнѣ́ва и҆зба́витъ .

=и҆́нъ , і҆рмо́съ . М=л҃твꙋ прᲂлїю̀ ко́ гдⷭ҇ꙋ . ~И҆́же тᲂгда̀ чꙋ́днᲂмꙋ ст҃лю
ꙗ҆́вльсѧ стра́ннымъ ѻ҆́бразᲂмъ , на де́рзᲂсть пᲂдвиза́ѧ . наро́ди же
неи҆зрече́нныѧ ра́дᲂсти и҆спо́лнившесѧ , ѻ҆рꙋ́жныхъ пᲂбѣжда́хꙋ влⷣчце .
~Зна́менїе стра́шнᲂ , и҆ ве́щь пресла́внꙋ , и҆ чꙋ́днᲂе ѡ҆дᲂлѣ́нїе дне́сь
пра́зднꙋюще лю́дїе твᲂѝ бцⷣе , пᲂхва́льнаѧ ꙗ҆́кѡ дᲂсто́йнᲂй пᲂхвалы̀
прино́симъ гл҃юще , ра́дꙋисѧ ѡ҆бра́дᲂваннаѧ . ~Честнꙋ́ю и҆ко́нꙋ твᲂю̀ ,
ра́дᲂстнымъ срⷣцемъ и҆ дш҃е́ю ѡ҆блᲂбыза́емъ веселѧ́щесѧ . и҆ те́плᲂю вѣ́рᲂю
прикаса́ющесѧ , и҆сцѣле́нїе пᲂчерпа́емъ .

=катава́сїѧ : О=у҆тро́ба і҆ѡ́нꙋ младе́нца невредѝ , мᲂрскі́и ѕвѣ́рь ,
і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́вᲂ , и҆ пло́ть прїи́мъ ,
про́йде сᲂхранѝ неи҆стлѣ́ннꙋ . и҆́же бᲂ непᲂстрада̀ и҆стлѣ́нїѧ , ро́ждьшꙋю
сᲂхранѝ неврежде́ннꙋ .

=кᲂнда́къ . гла́съ , д҃ . Ч=естна́гѡ ѻ҆́браза твᲂегѡ̀ зна́менїе , пра́зднꙋюще
лю́дїе твᲂѝ бг҃ᲂрᲂди́тельнице . и҆́мже ди́внꙋю пᲂбѣ́дꙋ на сᲂпрᲂти́вныхъ гра́дꙋ
твᲂемꙋ̀ дарᲂва́ла є҆сѝ , вѣ́рᲂю взыва́емъ , ра́дꙋисѧ дв҃ᲂ хрⷭ҇тїа́нѡмъ
пᲂхвало̀ . =и҆́кᲂсъ . Р=азрѣшѝ тмꙋ̀ мᲂи́хъ сᲂгрѣше́нїи , и҆́же вᲂ ᲂу҆мѣ̀
мᲂе́мъ лежа́щꙋю . и҆ твᲂи́мъ мѧ свѣ́тᲂмъ прᲂсвѣтѝ дв҃ᲂ , ꙗ҆́кѡ да вᲂзмᲂгꙋ̀
тебѣ̀ пᲂхвалꙋ̀ принестѝ , є҆ѧ́же ѻ҆ц҃ъ вᲂсхвалѝ , и҆ дх҃ъ ст҃ы́и ѡ҆сѣнѝ ,
сн҃ъ же и҆ сло́вᲂ бж҃їе всели́всѧ , и҆ нетлѣ́ннѡ ѿ пречⷭ҇тᲂю ти бᲂкꙋ̀
прᲂше́дъ , съ чл҃ки пᲂживѐ . тѣ́мже мы̀ грѣ́шнїи и҆ недᲂсто́йнїи рабѝ
твᲂѝ , дне́сь сᲂверша́юще сщ҃е́ннᲂе тᲂржество̀ , зна́менїѧ бы́вшагѡ честно́ю
и҆ко́нᲂю твᲂе́ю , є҆ю́же пресла́внꙋю пᲂбѣ́дꙋ на сᲂпрᲂти́вныхъ гра́дꙋ твᲂемꙋ̀
дарᲂва́ла є҆сѝ . и҆ ѿ си́хъ чꙋде́съ и҆спо́лнившесѧ , вмѣ́стѡ бл҃гᲂво́нныхъ
а҆рама́тъ , є҆ли́кѡ вᲂзмо́жнѡ на́мъ землены́мъ , пᲂхва́льнаѧ прино́симъ тебѣ̀
гл҃юще , ра́дꙋисѧ бцⷣе , ра́дᲂсть а҆́нг҃лѡмъ и҆ чл҃кѡмъ . ра́дꙋисѧ тве́рдаѧ
наде́жде и҆ пᲂкро́ве гра́дꙋ твᲂемꙋ̀ . ра́дꙋисѧ ꙗ҆́кѡ прᲂти́вныхъ си́лᲂю твᲂе́ю
низлага́емъ . ра́дꙋисѧ разꙋ́мнагѡ сл҃нца мт҃и , вѣ́рныхъ прᲂсвѣща́юща ,
невѣ́рныхъ же пᲂмрача́юща . ра́дꙋисѧ дв҃ᲂ хрⷭ҇тїа́нѡмъ пᲂхвало̀ .

=пѣ́снь , з҃ . і҆рмо́съ . Н=еи҆зрече́ннᲂе чꙋ́дᲂ и҆́же в̾ пещѝ и҆зба́вивыи ,
прпⷣбныѧ ѻ҆́трᲂки и҆з̾ пла́мени , во́ грᲂбѣ но́вѣ бездꙋ́шенъ пᲂлага́етсѧ ,
на спасе́нїе на́мъ пᲂю́щимъ , и҆зба́вителю бж҃е бл҃гᲂслᲂве́нъ є҆сѝ .
~Вᲂи́стинꙋ сᲂкро́вище че́стнѡ гра́дꙋ твᲂемꙋ̀ , и҆ко́на твᲂѧ̀ пречⷭ҇таѧ
дарᲂва́сѧ . є҆ѧ́же и҆ са́ми зрѧ́ще чꙋдесѝ ᲂу҆дивлѧ́емсѧ , и҆ сн҃ꙋ твᲂемꙋ̀
вᲂпїе́мъ , и҆зба́вителю бж҃е блгⷭ҇ве́нъ є҆сѝ . ~Ꙗ҆́кᲂже и҆нᲂгда̀ ниневи́тѧны ,
пᲂкаѧ́нїѧ ра́ди пᲂщади́въ сло́ве бж҃їи , про́пᲂвѣдїю і҆ѡ́ны прᲂро́ка .
та́кᲂжде и҆ здѣ̀ пᲂказа̀ ѻ҆́бразᲂмъ пречⷭ҇тыѧ ти мт҃ре хрⷭ҇тѐ , вᲂпїю́щимъ ,
и҆зба́вителю бж҃е бл҃гᲂслᲂве́нъ є҆сѝ . ~Хра́мъ тѧ бж҃їи влⷣчце вѣ́дꙋще , вᲂ
ст҃ѣ́мъ хра́мѣ твᲂе́мъ , рꙋ́цѣ нечи́стѣи дви́жемъ на мл҃твꙋ . ви́ждь
ѡ҆ѕлᲂбле́нїе на́ше , и҆ пᲂда́ждь на́мъ по́мᲂщь .

=и҆́нъ , і҆рмо́съ . Б=ж҃їѧ схᲂжде́нїѧ ѻ҆́гнь . ~Ви́ждь пречⷭ҇таѧ
ѡ҆ѕлᲂбле́нїе ра́бъ свᲂи́хъ , и҆ не ѿри́ни въ кᲂне́цъ . твᲂе́бᲂ є҆смы̀
дᲂстᲂѧ́нїе , и҆ твᲂе́ю наде́ждею крѣпи́мсѧ . да всѝ вᲂпїе́мъ тѝ , ра́дꙋисѧ
ѡ҆бра́дᲂваннаѧ . ~Свѣтᲂно́снаѧ бл҃гᲂда́ть , и҆ и҆сцѣле́нїѧ дарᲂва́нїе ,
даде́сѧ гра́дꙋ твᲂемꙋ̀ ѻ҆́бразъ тво́й пречⷭ҇таѧ . є҆го́же любе́знѡ
ѡ҆блᲂбыза́юще весели́мсѧ .

=катава́сїѧ : Ѻ҆́=трᲂцы вᲂ бл҃зѣ́й вѣ́рѣ вᲂспита́ни , нечести́ва велѣ́нїѧ
небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . нᲂ пᲂсредѝ пла́мене стᲂѧ́ще
пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ .

=пѣ́снь , и҃ . і҆рмо́съ . О=у҆жасни́сѧ бᲂѧ́исѧ нб҃ᲂ , и҆ да пᲂдви́жатсѧ
ѡ҆снᲂва́нїѧ землѝ . сѐ ᲂу҆́бѡ в̾ мертвецѣ́хъ вмѣнѧ́етсѧ и҆́же в̾ вы́шнихъ
живы́и , и҆ во́ грᲂбѣ ма́лѣ ѡ҆битᲂва́етъ . є҆го́же дѣ́ти бл҃гᲂслᲂви́те ,
сщ҃е́ннїи по́йте , и҆ превᲂзнᲂси́те є҆гѡ̀ во́ вѣки . ~Сᲂбезнача́льнагᲂ сло́ва
ѻ҆ц҃ꙋ , дв҃ᲂ пречⷭ҇таѧ нетлѣ́ннѡ пᲂрᲂдила̀ є҆сѝ , и҆ ѿ сᲂсцꙋ̀ пита́ла є҆сѝ ,
тᲂгѡ̀ мᲂлѝ бг҃ᲂрᲂди́тельнице , ѿ сᲂпрᲂти́вныхъ ѡ҆бстᲂѧ́нїи спастѝ пᲂю́щихъ
тѧ , и҆ превᲂзнᲂсѧ́щихъ во́ вѣки . ~Є҆го́же прᲂви́дѣ на прⷭ҇то́лѣ превысо́цѣ
и҆са́їѧ , сегѡ̀ в̾ лᲂжеснѣ́хъ дв҃ᲂ вмѣсти́ла є҆сѝ и҆ нетлѣ́ннѡ пᲂрᲂдѝ .
є҆го́же мᲂлѝ спасти́сѧ гра́дꙋ твᲂемꙋ̀ , пᲂю́щꙋ , дѣ́ти блгⷭ҇ви́те , сщ҃е́ннїи
по́йте , и҆ превᲂзнᲂси́те є҆гѡ̀ во́ вѣки . ~Є҆ди́на сꙋ́щи бл҃га́ѧ , пребл҃го́е
сло́вᲂ мᲂлѝ прилѣ́жнѡ , настᲂѧ́щагѡ гнѣ́ва гра́дꙋ твᲂемꙋ̀ и҆зба́витисѧ ,
несꙋмѣ́ннᲂю вѣ́рᲂю сн҃ꙋ твᲂемꙋ̀ пᲂю́щꙋ . дѣ́ти бл҃гᲂслᲂви́те , сщ҃е́ннїи
по́йте , и҆ превᲂзнᲂси́те є҆гѡ̀ во́ вѣки .

=и҆́нъ , і҆рмо́съ . С=е́дмь седми́цею пе́щь . =Ѡ҆= всѣ́хъ наро́ди
недᲂꙋмѣ́вшесѧ к̾ тебѣ̀ прибѣга́ютъ вᲂпїю́ще , не преда́ждь на́съ враго́мъ
на́шимъ влⷣчце бцⷣе . нᲂ держа́внᲂю сѝ рꙋко́ю тѣ́хъ низлᲂжѝ , да тѧ̀
непреста́ннѡ пᲂе́мъ , и҆ превᲂзно́симъ во́ вѣки . ~Ꙗ҆́кѡ нерꙋши́мᲂе забра́лᲂ
и҆мꙋ́ще гра́дꙋ и҆ко́нꙋ твᲂю̀ пречⷭ҇таѧ , сᲂпрᲂти́вѧщихсѧ низлага́емъ . и҆ сн҃ꙋ
твᲂемꙋ̀ вᲂпїе́мъ , дѣ́ти бл҃гᲂслᲂви́те , сщ҃е́ннїи вᲂспо́йте лю́дїе , и҆
превᲂзнᲂси́те є҆гѡ̀ во́ вѣки . ~Чꙋ́днᲂмꙋ ст҃лю ꙗ҆ви́сѧ пречⷭ҇таѧ , и҆
с̾ про́чимъ наро́дᲂмъ чꙋдесѝ ᲂу҆ди́вльсѧ , а҆́бїе с̾ ра́дᲂстїю кᲂ ѻ҆́бразꙋ
твᲂемꙋ̀ прибѣга́етъ . пᲂда́ждь по́мᲂщь влⷣчце гл҃ющимъ , дѣ́ти бл҃гᲂслᲂви́те ,
сщ҃е́ннїи вᲂспо́йте лю́дїе , и҆ превᲂзнᲂси́те є҆гѡ̀ во́ вѣки . ~Что́ти
принесе́мъ пречⷭ҇таѧ , ѿ всеѧ̀ тва́ри сла́вимѣй недᲂꙋмѣ́емсѧ влⷣчце . то́чїю
є҆́же гаврїи́лъ на́съ наꙋчѝ , ра́дꙋисѧ ѡ҆бра́дᲂваннаѧ .

=катава́сїѧ : Х=ва́лимъ бл҃гᲂслᲂви́мъ кланѧ́емсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Чꙋ́дᲂ преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бᲂ прїѧ́тъ не ѡ҆палѝ ю҆́ныхъ , та́кᲂже и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки .

=пѣ́снь , ѳ҃ . і҆рмо́съ . С=тра́нствїѧ влады́чнѧ , и҆ без̾сме́ртнѣй
трапе́зѣ , на го́рнѣмъ мѣ́стѣ , высо́кими ᲂу҆мы̀ вѣ́рнїи прїиди́те
вᲂспрїи́мемъ вᲂз̾ше́дша сло́ва , ѿ́ слᲂва наꙋ́чшесѧ , є҆го́же велича́емъ .
~Млрⷭ҇дымъ ѻ҆́кᲂмъ свы́ше , при́зри на́ градъ и҆ лю́ди твᲂѧ̀ пречⷭ҇таѧ . и҆ны́ѧ
бᲂ по́мᲂщи не и҆́мамы , то́кмѡ тебѐ всенепᲂро́чнаѧ , да тѧ̀ всѝ мт҃рь бж҃їю
непреста́ннѡ велича́емъ . ~Є҆ди́на ро́ждьшаѧ сло́вᲂ вᲂплᲂще́ннᲂе дв҃ᲂ
всепѣ́таѧ , приснᲂтекꙋ́щїи и҆сто́чникъ и҆сцѣле́нїемъ и҆злива́еши , вѣ́рᲂю
притека́ющимъ хра́мꙋ твᲂемꙋ̀ пречⷭ҇таѧ . ~Сѐ рабѝ твᲂѝ вᲂпїе́мъ ти мт҃и
бж҃їѧ , ѡ҆бы́чныѧ млⷭ҇ти твᲂѧ̀ на́ градъ и҆ лю́ди , млⷭ҇тивнѡ пᲂказꙋ́ющи ,
сᲂпрᲂти́вныхъ ѡ҆бстᲂѧ́нїи на́съ и҆змѣнѝ , да тѧ̀ всѝ непреста́ннѡ
велича́емъ .

=и҆́нъ , і҆рмо́съ . О=у҆диви́сѧ ᲂу҆́бѡ . ~Сѐ вре́мѧ бл҃гᲂпрїѧ́тнѡ и҆ дн҃ь
спасе́нїѧ , зна́менїе и҆ко́ны твᲂеѧ̀ пречⷭ҇таѧ . є҆го́же пра́зднꙋюще свѣ́тлѡ ,
дх҃о́внѣ тᲂржество̀ сᲂверша́емъ . ~Ꙗ҆́кѡ бжⷭ҇твенᲂю свѣ́тлᲂстїю ѡ҆зарѧ́емꙋ ,
зри́мъ дне́сь пречⷭ҇таѧ и҆ко́нꙋ твᲂю̀ честнꙋ́ю . є҆́йже вѣ́рᲂю пᲂкланѧ́ющесѧ
тѧ̀ велича́емъ . ~Мы́сли ѡ҆чи́стивше праз̾днᲂлю́бнагѡ нᲂва̀ гра́да сᲂбо́ри , сᲂ
а҆рхїєре́йскимъ ли́кᲂмъ вᲂсхвали́те , и҆́же па́че наде́жди по́мᲂщь
на сᲂпрᲂти́вныхъ дарᲂва́вшꙋю . ~Дв҃ьства твᲂегѡ̀ зна́менїе невреди́мѡ
сᲂхрани́въ сло́вᲂ бж҃їе , и҆з̾ тебѐ прᲂше́дъ . сᲂхранѝ гра́дъ тво́й
невреди́мъ дв҃ᲂ всепѣ́таѧ , да тѧ̀ непреста́ннѡ велича́емъ .

=катава́сїѧ : Т=а́инствᲂ стра́ннᲂ ви́жꙋ , и҆ пресла́внᲂ . не́бᲂ сꙋ́щꙋ
пеще́рꙋ , прⷭ҇то́лъ херꙋви́мскїи , дв҃цꙋ , ꙗ҆́сли , вмѣсти́лище , в̾ ни́хъ же
вᲂз̾лежѐ невмѣсти́мыи хрⷭ҇то́съ бг҃ъ , є҆го́же хва́лѧще велича́емъ .
=Дᲂсто́йнѡ є҆́сть .=

=свѣти́ленъ . В=ᲂзжелѣ́въ твᲂе́й дᲂбро́тѣ і҆с҃ъ пречⷭ҇таѧ в̾ тѧ̀ всели́сѧ .
и҆ тебѐ застꙋ́пницꙋ гра́дꙋ твᲂемꙋ̀ сло́вᲂ бж҃їе дарᲂва̀ . є҆го́же сᲂхранѧ́й
застꙋпле́нїемъ сѝ при́снѡ . ꙗ҆́кѡ да тѧ̀ ᲂу҆бл҃жа́емъ , пренепᲂро́чнаѧ
ѻ҆трᲂкᲂви́це . =сла́ва , и҆ ны́нѣ , то́йже .=

Н=а хвали́тѣхъ , стихѣ́ры , на д҃ . гла́съ , ѕ҃ . Н=е пᲂко́рствᲂ ра́зꙋма , и҆
го́рдᲂстїю разже́гшесѧ ненака́заннїи , на ста́дᲂ твᲂѐ пречⷭ҇таѧ , є҆́же
и҆скᲂрени́ти гра́дъ , в̾ не́мже пречестны́и тво́й ѻ҆́бразъ вᲂдвᲂрѧ́етсѧ . нᲂ
ᲂу҆́бѡ пᲂказа́ла є҆сѝ , ꙗ҆́кᲂже и҆нᲂгда̀ сн҃ъ тво́й є҆вре́ѡмъ , дᲂсто́йнѡ
в̾ пꙋсты́ни тѣлесы̀ па́дшимъ . ~Сѐ хра́мъ пресвѣ́телъ и҆ мѣ́стᲂ сщ҃е́нїѧ ,
и҆дѣ́же честна́ѧ и҆ко́на мт҃ре твᲂеѧ̀ сло́ве , пристꙋпи́те чл҃цы , и҆
и҆сцѣле́нїе пᲂчерпи́те . ꙗ҆́кѡ спасе́нїе тᲂѧ̀ ра́ди на́мъ дарᲂва́сѧ , и҆
и҆збавле́нїе ѿ сᲂпрᲂти́вныхъ , пᲂтреби́ти на́съ хᲂтѧ́щихъ , нᲂ ті́и пᲂ прᲂро́кꙋ
пᲂтреби́шасѧ . ~Ꙗ҆́кᲂже и҆нᲂгда̀ кро́ткїи дв҃дъ , сᲂпрᲂти́вѧщагᲂсѧ го́рдагᲂ
гᲂлїа́да , си́лᲂю сн҃а твᲂегѡ̀ препᲂѧ́савсѧ низлᲂжѝ . та́кᲂжде и҆ лю́дїе
твᲂѝ пречⷭ҇таѧ , и҆мꙋ́ще ѻ҆́бразъ тво́й честны́и , пресла́внѡ ѡ҆дᲂлѣ́нїе
пᲂказа́ша . ~Чꙋ́днаѧ пᲂбѣ́да и҆ ди́внᲂе ѡ҆дᲂлѣ́нїе , честны́ѧ и҆ко́ны твᲂеѧ̀
пречⷭ҇таѧ мт҃и сло́ва , ᲂу҆дивлѧ́етъ ᲂу҆́мъ и҆ ᲂу҆жаса́етъ по́мыслъ .
без̾ѻ҆рꙋ́жнїи бᲂ ѻ҆рꙋ́жныхъ пᲂбѣжда́хꙋ , си́лᲂю твᲂе́ю дв҃ᲂ всепѣ́таѧ , и҆
пᲂсо́бїемъ бжⷭ҇твенагѡ зра́ка твᲂегѡ̀ , вᲂ спасе́нїе дш҃а́мъ на́шимъ .

=сла́ва , и҆ нн҃ѣ . гла́съ , и҃ . М=нѧ́щесѧ непᲂкᲂри́вїи , ѿ ѻ҆снᲂва́нїѧ
разᲂри́ти гра́дъ тво́й пречⷭ҇таѧ , не разꙋмѣ́вше по́мᲂщь твᲂю̀ влⷣчце . нᲂ
си́лᲂю твᲂе́ю низлᲂже́ни бы́ша , на бѣжа́нїе ᲂу҆стремлѧ́хꙋсѧ . и҆ ꙗ҆́кᲂже
ᲂу҆́зами желѣ́зными слѣпᲂто́ю свѧ́зани бы́вше , и҆ мра́кᲂмъ ꙗ҆́кᲂже дре́вле
є҆гѵ́петъ ѡ҆бьѧ́ти не разꙋмѣ́вше , до́ндеже и҆ кᲂне́чнѣ пᲂбѣжде́ни бы́ша .
тѣ́мже чи́стᲂю вѣ́рᲂю сла́вимъ тѧ̀ . и҆ сн҃ꙋ твᲂемꙋ̀ любе́знѡ вᲂпїе́мъ ,
мл҃твами ро́ждьшїѧ тѧ , і҆с҃е всеси́льне , неи҆зрече́ннаѧ ра́дᲂсте , сᲂхранѧ́й
гра́дъ тво́й невреди́мъ , ꙗ҆́кѡ милᲂсе́рдъ и҆ чл҃кᲂлю́бецъ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , на и҃ . ѿ а҃ гѡ кано́на , пѣ́снь г҃ ѧ , и҆
втᲂра́гѡ , пѣ́снь ѕ҃ ѧ .

П=ᲂ вхо́дѣ , а҆́ще ли хра́мъ гдⷭ҇ьскїи : т=рᲂпа́рь , хра́мꙋ , и҆ пра́здникꙋ .
сла́ва , кᲂнда́къ , хра́мꙋ . и҆ ны́нѣ , пра́здникꙋ .

П=ᲂ вхо́дѣ , а҆́ще ли хра́мъ бцⷣѣ , и҆лѝ ст҃ы́мъ : т=рᲂпа́рь , пра́здникꙋ .
сла́ва , и҆ ны́нѣ . кᲂнда́къ , пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ ны́нѣ блажа́тъ мѧ всѝ ро́ди . =а҆пⷭ҇лъ , к=ъ є҆вре́ѡмъ .
заⷱ҇ , т҃к . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ .
=сти́хъ . л=ицꙋ̀ твᲂемꙋ̀ пᲂмо́лѧтсѧ бᲂга́тїи лю́дьстїи . =є҆ѵⷢ҇а́лїе , ѿ=
лꙋкѝ . заⷱ҇ , н҃д . =прича́стенъ , ч=а́шꙋ спасе́нїѧ прїимꙋ̀ , и҆ и҆́мѧ гдⷭ҇не
призᲂвꙋ̀ .

