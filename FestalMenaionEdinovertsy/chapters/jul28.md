=МЦⷭ҇А И҆Ю́ЛѦ ВЪ К҃И ДН҃Ь=

С=лꙋ́жба ꙗ҆вле́нїю чꙋдᲂтво́рныѧ и҆ко́ны смᲂле́нскїѧ , прест҃ы́ѧ влⷣчцы
на́шеѧ бцⷣы , и҆ при́снѡ дв҃ы мр҃і́и , чⷭ҇тна́гѡ и҆ сла́внагѡ є҆ѧ̀
ѻ҆диги́трїѧ . =В=ече́ръ . блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на́ и҃ . гла́съ , в҃ . З=лата́ѧ кади́льнице , рꙋ́чкᲂ и҆
же́зле , и҆ свѣти́льниче свѣтᲂза́рныи , сви́тче бжⷭ҇твеныи , в̾ не́мже пе́рстᲂмъ
бж҃їимъ написа́сѧ сло́вᲂ , спасѝ на́съ тебѐ велича́ющихъ . ~Да́рꙋй на́мъ
по́мᲂщь бцⷣе , на тѧ̀ надѣ́ющимсѧ , вѣ́рнымъ прибѣ́жище . и҆зба́ви ѿ бѣ́дъ рабы̀
свᲂѧ̀ дв҃це , к̾ тебѣ́ бᲂ по́ бз҃ѣ , ᲂу҆пᲂва́нїе вᲂзлага́емъ .= В=лⷣчце мт҃и
и҆зба́вителѧ , прїимѝ мᲂле́нїе ра́бъ свᲂи́хъ , а҆́ще и҆ недᲂсто́йнѣ
мᲂлѧ́щихтисѧ . да мо́лишисѧ за ны̀ , к̾ ро́ждьшемꙋсѧ и҆з̾ тебѐ влⷣчце ми́рꙋ ,
бꙋ́ди на́мъ и҆зба́вительница . =сла́ва . гла́съ , ѕ҃ . И҆́=же ра́дᲂсть
а҆́нг҃лѡмъ прїи́мшаѧ , и҆ ро́ждьшаѧ сᲂзда́телѧ свᲂегѡ̀ , дв҃ᲂ спасѝ , тебѐ
велича́ющихъ . =и҆ ны́нѣ . гла́съ , и҃ . В=лⷣчце прїимѝ мл҃твꙋ ра́бъ свᲂи́хъ ,
и҆ и҆зба́ви на́съ ѿ всѧ́кїѧ нꙋ́жды и҆ печа́ли , тебѐ велича́ющїѧ .

=та́же , вы́хᲂдъ . прᲂки́менъ , дню̀ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́й же глава̀
дᲂсѧза́ше дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ
не́й . гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ
ѻ҆ц҃а твᲂегѡ̀ , и҆ бг҃ъ и҆саа́кѡвъ , небо́йсѧ . землѧ̀ на не́й же ты̀ спи́ши ,
тебѣ̀ да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ нбⷭ҇наѧ .

Ѿ= пррⷪ҇чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ в̾ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂзлю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бᲂ
ѻ҆́бразᲂмъ пᲂживе́ши мно́гᲂ лѣ́тъ , и҆ прилᲂжа́т̾тисѧ лѣ́та живᲂтꙋ̀ .

Н=а литі́и , стихѣ́ры . гла́съ , з҃ . И҆́=же на херꙋви́мѣхъ є҆́здѧи , и҆
пѣва́емыи ѿ серафи́мъ , сᲂше́лъ є҆сѝ с̾ нб҃сѐ пррⷪ҇чески бл҃же , и҆ всели́сѧ
вᲂꙋтро́бꙋ чи́стꙋ . ю҆́же а҆́нг҃ли вᲂспѣ́ша та́йнѡ , ра́дꙋисѧ ра́дᲂстнаѧ дв҃ᲂ ,
не ѡ҆бъѧ́тнагᲂ ꙗ҆́кѡ бг҃а во́ чревѣ свᲂе́мъ прїе́мши па́че сло́ва , ѿ невѣ́рїѧ
в̾ вѣ́рꙋ ми́ра превᲂдѧ́ща . сла́ва тебѣ̀ хрⷭ҇тѐ , є҆ди́не млⷭ҇тиве и҆
чл҃кᲂлю́бче .= О=у҆красѝ сво́й черто́гъ чи́стаѧ , и҆ вᲂспрїимѝ цр҃ѧ
свᲂегѡ̀ . слы́ши цѣлᲂва́нїе , є҆́же ѿ а҆́нг҃ла дв҃ᲂ . се́бᲂ прⷭ҇то́лъ
херꙋви́мскїи є҆сѝ . сѐ цр҃ѧ всѣ́хъ ты̀ прїе́млеши . ѻ҆́блакъ свѣ́та є҆сѝ
бцⷣе . дх҃ᲂмъ в̾ дш҃и лꙋчꙋ̀ прїе́мши , ю҆́же вᲂзвѣща́ѧ велегла́снѡ бжⷭ҇твеныи
гаврїи́лъ , зᲂвы́и ра́дᲂстнѡ , сн҃а вы́шнѧгᲂ рᲂди́ши , дх҃а бж҃їѧ ди́внымъ
наше́ствїемъ . ~Оу҆краси́сѧ черто́зе ст҃ы́и , гаврїи́ле бл҃гᲂвѣствꙋ́й цр҃ѧ
хрⷭ҇та̀ , целꙋ́й марїа́мъ нбⷭ҇нꙋю две́рь . та́ бᲂ прⷭ҇то́лъ херꙋви́мскїи
нᲂвᲂтвᲂри́тсѧ . то́й бᲂ ра́дꙋисѧ зва́ти дᲂсто́итъ . ѻ҆́блакъ свѣ́та зри́тсѧ
дв҃аѧ , нᲂсѧ́щи хрⷭ҇та̀ сл҃нца сла́вы . є҆го́же дх҃ъ бж҃їи вᲂꙋтро́бѣ є҆ѧ̀
глаго́лᲂмъ твᲂи́мъ пресла́вне вселѧ́етъ , живᲂта̀ и҆ сме́рти и҆ всѣ́хъ влⷣкꙋ .
~Вᲂсїѧ́вшагѡ пре́же вѣ́къ ѿ ѻ҆ц҃а , на пᲂслѣ́дᲂкъ же вᲂплᲂща́ема ѿ мт҃ре
неи҆зрече́ннѡ , съ нб҃сѐ гаврїи́лъ к̾ дв҃ѣй ра́дꙋисѧ чи́стаѧ зᲂвы́и . ѽ
ра́дꙋисѧ сщ҃е́ннаѧ ра́дᲂстнаѧ дв҃ᲂ , хрⷭ҇та̀ бг҃а вᲂꙋтро́бѣ свᲂе́й заче́нши .
є҆го́же прᲂви́дѧ мѡѷсе́й бг҃ᲂви́децъ на сина́йстѣй гᲂрѣ̀ вᲂзра́дᲂвасѧ .
є҆мꙋ́же сѷмеѡ́нъ зᲂвы́и , се́бᲂ свѣ́тъ ꙗ҆зы́кѡмъ , се́й і҆и҃леви сла́ва , и҆
сп҃съ дш҃а́мъ на́шимъ . =сла́ва , и҆ ны́нѣ . гла́съ , и҃ . Б=цⷣꙋ мр҃і́ю всѝ
вᲂспᲂе́мъ . ра́дꙋисѧ мт҃и бж҃їѧ . ра́дꙋисѧ лѣ́ствице ѡ҆дш҃евле́наѧ . ра́дꙋисѧ
кꙋпино̀ неѡ҆пали́маѧ . ра́дꙋисѧ ста́мнᲂ всезлата́ѧ . ра́дꙋисѧ цвѣ́те вѣ́ры .
ра́дꙋисѧ же́зле прᲂзѧбы́и . ра́дꙋисѧ ѕлата́ѧ кади́льнице . ра́дꙋисѧ гᲂро̀
бж҃їѧ , присѣ́ннаѧ дв҃ᲂ . ра́дꙋисѧ разрѣше́нїе клѧ́твы , пе́рвыѧ є҆́ввы .
ра́дꙋисѧ прⷭ҇то́ле гдⷭ҇нь . ра́дꙋисѧ мнᲂгᲂмᲂли́твенаѧ красᲂто̀ . ра́дꙋисѧ
влⷣчце .

Н=а стихо́внѣ , стⷯры . гла́съ , в҃ . поⷣ . є҆=гда̀ ѿ́ древа . ~За всѣ́хъ
мо́лишисѧ бл҃га́ѧ , прибѣга́ющихъ с̾ вѣ́рᲂю , в̾ держа́вныи тво́й кро́въ
влⷣчце . и҆́нᲂ бᲂ прибѣ́жище не и҆́мамы грѣ́шнїи к̾ бг҃ꙋ , в̾ бѣда́хъ и҆
в̾ ско́рбѣхъ при́снᲂе и҆збавле́нїе , ѡ҆бремене́нїи грѣхѝ мно́гими , ра́звѣ
тебѐ мт҃и бг҃а вы́шнѧгѡ . тѣ́мже тѝ припа́даемъ , и҆зба́ви ѿ всѧ́кїѧ бѣды̀
рабы̀ свᲂѧ̀ .

=сти́хъ : пᲂмѧнꙋ̀ и҆́мѧ твᲂѐ ,꙳ вᲂ всѧ́кᲂмъ ро́дѣ и҆ ро́дѣ . В=сѣ́мъ
скᲂрбѧ́щимъ ра́дᲂсте , и҆ ѡ҆би́димымъ застꙋ́пнице , и҆ а҆́лчꙋщимъ
кᲂрми́тельнице , стра́ннымъ ᲂу҆тѣше́нїе , ѡ҆бꙋрева́емымъ приста́нище ,
бᲂльны́мъ пᲂсѣще́нїе , наги́мъ пᲂкро́въ и҆ застꙋпле́нїе , немᲂщны́мъ
цѣли́тельнице , же́зле ста́рᲂсти , мт҃и бг҃а вы́шнѧгѡ ты̀ є҆сѝ пречⷭ҇таѧ .
пᲂтщи́сѧ мо́лимъ тѧ̀ , спастѝ рабы̀ свᲂѧ̀ .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хᲂ твᲂѐ . Р=а́дꙋисѧ
пречⷭ҇таѧ дв҃ᲂ . ра́дꙋисѧ честны́и ски́петре цр҃ѧ хрⷭ҇та̀ . ра́дꙋисѧ прᲂзѧ́бшаѧ
гро́здъ та́йныи . ра́дꙋисѧ две́ре нбⷭ҇наѧ , и҆ неѡ҆пали́маѧ кꙋпино̀ . ра́дꙋисѧ
всеми́рныи свѣ́те . ра́дꙋисѧ всѣ́хъ ра́дᲂсте . ра́дꙋисѧ вѣ́рнымъ спасе́нїе .
ра́дꙋисѧ застꙋ́пнице всѣ́мъ хрⷭ҇тїа́нѡмъ , и҆ прибѣ́жище влⷣчце .

=сла́ва , и҆ ны́нѣ . гла́съ , и҃ . Р=а́дꙋисѧ вселе́ннѣй пᲂхвало̀ . ра́дꙋисѧ
цр҃кви гдⷭ҇нѧ . ра́дꙋисѧ гᲂро̀ присѣ́ннаѧ . ра́дꙋисѧ всѣ́мъ прибѣ́жище .
ра́дꙋисѧ свѣти́льниче всесвѣ́тлыи . ра́дꙋисѧ сла́вᲂ , правᲂсла́внымъ чⷭ҇тна́ѧ .
ра́дꙋисѧ мр҃і́е мт҃и хрⷭ҇та̀ бг҃а . ра́дꙋисѧ раю̀ . ра́дꙋисѧ бжⷭ҇твенаѧ
трапе́зᲂ . ра́дꙋисѧ сѣ́не . ра́дꙋисѧ рꙋ́чкᲂ всеѕлата́ѧ . ра́дꙋисѧ всѣ́хъ
ᲂу҆пᲂва́нїе .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ .= трᲂпарѝ .
гла́съ , д҃ . К=ъ бцⷣѣ прилѣ́жнѡ ны́нѣ притеце́мъ грѣ́шнїи , сᲂ смире́нїемъ
припа́дающе и҆ пᲂкаѧ́нїемъ , вᲂпїю́ще и҆з̾ глꙋбины̀ дш҃е́вныѧ , влⷣчце пᲂмᲂзѝ
милᲂсе́рдᲂвавши наны̀ . пᲂтщи́сѧ ꙗ҆́кѡ и҆з̾гиба́емъ ѿ мно́жества грѣхо́въ .
не ѿвратѝ ра́бъ свᲂи́хъ то́щъ . тебе́ бᲂ є҆ди́нꙋ пᲂмо́щницꙋ и҆́мамы . =сла́ва ,
и҆ ны́нѣ , боⷢ҇ . Н=е ᲂу҆мᲂлчи́мъ никᲂгда́же бцⷣе си́лы твᲂеѧ̀ глаго́люще , мы̀
ᲂу҆́бѡ недᲂсто́йнїи . а҆́ще небы̀ ты̀ пред̾стᲂѧ́ла мᲂлѧ́щисѧ заны̀ , кто́ бы
на́съ и҆зба́вилъ ѿ тᲂли́кихъ бѣ́дъ , кто́ ли бы̀ на́съ сᲂхрани́лъ и҆ дᲂ ны́нѣ
свᲂбо́дны . не ѿстꙋ́пимъ ѿ тебѐ влⷣчце , свᲂѧ̀ рабы̀ на́съ спаса́й ѿ всѧ́кїѧ
бѣды̀ , є҆ди́на бл҃гᲂслᲂве́наѧ .

Н=а ᲂу҆́трени . на бг҃ъ гдⷭ҇ь , трᲂпа́рь . гла́съ , д҃ . К=ъ бцⷣѣ прилѣ́жнѡ .=
двⷤа . сла́ва , и҆ ны́нѣ , боⷢ҇ . Н=е ᲂу҆мᲂлчи́мъ никᲂгда́же .= =П=ᲂ а҃ ,
стихᲂсло́гїи , сѣда́ленъ . гла́съ , г҃ . Л=ю́дїе бл҃гᲂчести́вїи и҆
правᲂвѣ́рнїи , сᲂбо́ри хрⷭ҇тᲂи҆мени́тїи , пристꙋпи́те вѣ́рнѡ всѝ ,
бжⷭ҇твенᲂмꙋ припа́дающе бж҃їѧ мт҃ре ѻ҆́бразꙋ , и҆́мже и҆сцѣле́нїе бᲂлѧ́щимъ
ра́дᲂстнѡ пᲂдава́етъ . ᲂу҆ѧзвлѧ́етъ же ѕлᲂсла́вныхъ , ꙗ҆́кѡ стрѣло́ю ѿ́ лꙋка ,
на́съ всѣ́хъ веселѧ́щи свѣтᲂви́днѡ , и҆ бл҃гᲂда́тїю ѡ҆зарѧ́ющи млⷭ҇ти свᲂеѧ̀ .
=сла́ва , и҆ ны́нѣ . В=сю́ тѧ бг҃ъ ѡ҆ст҃и́лъ є҆́сть дв҃ᲂ , до́брꙋю и҆
непᲂро́чнꙋю в̾ жена́хъ . прⷪ҇рки прᲂѡ҆брази́въ че́стнѡ . і҆єре́и бл҃гᲂслᲂви́въ ,
вᲂ ст҃а́ѧ ст҃ы́хъ вселѝ . а҆́нг҃лѡмъ вᲂспита́въ . с̾ небесѐ пи́щꙋ по́давъ .
са́мъ же пребл҃гі́и , є҆динᲂро́днᲂе бг҃ъ сло́вᲂ всели́сѧ в̾ тѧ̀ , и҆ пло́тїю
про́йде и҆з̾ тебѐ . тѣ́мжетисѧ пᲂклᲂнѧ́емъ , и҆ чте́мъ , ꙗ҆́кѡ вᲂи́стинꙋ
сꙋ́щꙋю бцⷣꙋ .

П=ᲂ в҃ , стихᲂсло́гїи , сѣда́ленъ . гла́съ , д҃ . Д=а ликᲂствꙋ́етъ свѣ́тлѡ ,
вѣ́рныхъ всѐ мно́жествᲂ . рыда́етъ же бѣсо́вскᲂе є҆стество̀ , ви́дѧще
мнᲂгᲂи҆ме́нныѧ сїѧ́юща пра́здники , бж҃їѧ мт҃ре , и҆ бжⷭ҇твеными ᲂу҆блажа́емꙋ
чи́стѡ пѣ́сньми . и҆дѣ́же бᲂ бг҃ᲂпрїѧ́тнѡ сла́витсѧ , пребл҃гᲂслᲂве́наѧ бцⷣа ,
тꙋ̀ непрїѧ́зни паде́нїе . хрⷭ҇тїа́нѡмъ же всѣ́мъ крѣ́пкᲂе ᲂу҆тверже́нїе .
=сла́ва , и҆ ны́нѣ . Ѽ= всебл҃гᲂслᲂве́наѧ бцⷣе влⷣчце , бг҃ᲂи҆з̾бра́ннаѧ
ѻ҆трᲂкᲂви́це , свѣ́тлᲂе прⷪ҇рческᲂе сбытїѐ , а҆пⷭ҇льскаѧ пᲂхвала̀ , и҆
мꙋ́ченическᲂе и҆спᲂвѣ́данїе и҆ вѣнчѐ , а҆́нг҃лы что́маѧ , и҆ чл҃ческими ро́ды
мнᲂгᲂпѣ́таѧ , всегѡ̀ ми́ра вᲂз̾желѣ́ннаѧ пᲂмо́щнице . и҆зба́ви рабы̀ свᲂѧ̀
ѡ҆сꙋжде́нїѧ бꙋ́дꙋщагѡ , и҆ є҆́зера ѻ҆́гненагѡ , є҆ди́на бл҃гᲂслᲂве́ннаѧ .

П=ᲂ пᲂлїєлеѡ́сѣ , сѣда́ленъ . гла́съ , а҃ . П=равᲂвѣ́рнѡ чтꙋ́щїѧ тѧ̀ , и҆
к̾ тебѣ̀ прибѣга́юща , и҆ и҆ко́нѣ твᲂе́й ст҃ѣ́й любе́знѡ пᲂкланѧ́ющасѧ , ѽ
бж҃їѧ мт҃и спасѝ . и҆ неда́ждь в̾ расхище́нїе сꙋпᲂста́тᲂмъ , нижѐ на́йдꙋтъ
наны̀ всѧ̀ ѕла́ѧ , ꙗ҆́же грѣхѝ на́ша ᲂу҆гᲂто́ваша на́мъ . нижѐ без̾зако́нїѧ
на́ша , превзы́дꙋтъ на главы̀ на́ша . нᲂ да твᲂѧ̀ ма́тернѧѧ к̾ бг҃ꙋ преѡдᲂлѣ́етъ
заны̀ , бг҃ᲂпрїѧ́тнаѧ мл҃тва . =сла́ва , и҆ ны́нѣ . П=речⷭ҇таѧ и҆ко́на твᲂѧ̀
бцⷣе дв҃ᲂ , врачевство̀ всемꙋ̀ ми́рꙋ дх҃о́внᲂе . к̾ не́й же прибѣга́юще тебѣ̀
пᲂклᲂнѧ́емсѧ и҆ пᲂчита́емъ , и҆ лᲂбыза́емъ и҆ чте́мъ . и҆сцѣле́нїемъ бл҃гᲂда́ть
пᲂчерпа́юще ѿ неѧ̀ . и҆ недꙋ́гъ тѣле́сныхъ и҆ дш҃е́вныхъ страсте́й , твᲂи́ми
мᲂли́твами свᲂбᲂжда́емсѧ .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
П=ᲂмѧнꙋ̀ и҆́мѧ твᲂѐ , вᲂ всѧ́кᲂмъ ро́дѣ и҆ ро́дѣ . =сти́хъ . с=лы́ши дщѝ и҆
ви́ждь , и҆ приклᲂнѝ ᲂу҆́хᲂ твᲂѐ . ~всѧ́кᲂ дыха́нїе . =є҆ѵⷢ҇а́лїе , ѿ=
лꙋкѝ . зача́лᲂ , д҃ . ~ѱало́мъ , н҃ .

=сла́ва . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй ми́лᲂсти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Н=е ѡ҆ста́ви на́съ в̾ чл҃ческᲂе пред̾стᲂѧ́нїе
пречⷭ҇таѧ влⷣчце , нᲂ прїимѝ мᲂле́нїе ра́бъ свᲂи́хъ . ско́рби ᲂу҆́бѡ
ѡ҆бдержа́тъ ны̀ . терпѣ́ти немо́жемъ , ѿ бѣсо́вскагѡ стрѣлѧ́нїѧ . пᲂкро́ва
нестѧжа́хᲂмъ нигдѣ́же , прибѣ́гнꙋти страстні́и , всегда̀ пᲂбѣжда́еми .
ᲂу҆тѣше́нїѧ не и҆́мамы , ра́звѣ тебѐ влⷣчце ми́рꙋ . ᲂу҆пᲂва́нїе и҆
пред̾ста́тельнице вѣ́рнымъ , непре́зри мᲂле́нїѧ на́ша , нᲂ сᲂверше́на
сᲂтвᲂрѝ .

К=ано́нъ , прест҃ѣ́й бцⷣы . твᲂре́нїе и҆́нᲂка и҆гна́тїѧ . гла́съ , д҃ .
пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆ сло́вᲂ
ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀
чꙋдеса̀ . =запѣ́в̾ : П=рⷭ҇та́ѧ гжⷭ҇е бцⷣе спасѝ на́съ . ~Ра́дᲂстнѡ чⷭ҇таѧ ,
ны́нѣ наста́вшее хвале́нїе , принᲂша́ю ра́дꙋѧсѧ , и҆ ти́химъ гла́сᲂмъ
ѻ҆диги́трїе вᲂпїю́ ти , ра́дꙋисѧ , и҆ и҆спо́лни мѧ ра́зꙋма , пѣ́ти
начина́юща . ~Хрⷭ҇та̀ рᲂди́вшаѧ , ра́дᲂсть на́мъ вѣ́чнꙋю , ѽ ра́дꙋисѧ
всепѣ́таѧ , правᲂсла́внымъ наде́жда , ѻ҆диги́трїе всепѣ́таѧ дв҃це , ра́дᲂсти
и҆спо́лни мѧ ми́рᲂви жела́нныѧ . ~Ликꙋ́ютъ всѝ чл҃цы и҆ а҆́нг҃ли , всегда̀
сᲂгла́снѡ вᲂпїю́ще , на́ нб҃си и҆ на землѝ ѻ҆диги́трїе , ра́дꙋисѧ дв҃це ,
ра́дᲂсти бᲂ ржⷭ҇тво́мъ ти всѧ́ческаѧ и҆спо́лнила є҆сѝ . ~Ра́дᲂсть
ѻ҆диги́трїе , и҆́же со́ страхᲂмъ ти вᲂпїю́щихъ , ра́дᲂсти спᲂдо́би мт҃и
сꙋ́щїѧ ра́дᲂсти , и҆збавлѧ́ющи скᲂрбе́й всѧ́ческихъ , и҆ всѣ́хъ пᲂми́лꙋй ,
и҆́же к̾ тебѣ̀ прибѣга́ющихъ .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Хрⷭ҇та̀ вы́шнѧгѡ цр҃ѧ , ѽ ра́дꙋисѧ непᲂкᲂлеби́маѧ
чи́стаѧ , и҆ ѡ҆дш҃евле́наѧ пᲂла́тᲂ . ра́дꙋисѧ ѻ҆диги́трїе , ра́дꙋисѧ , тᲂбо́ю
нерꙋши́мъ на́шъ гра́дъ сᲂхранѧ́етсѧ . ~Вмѣсти́ти є҆го́же невᲂзмо́же тва́рь ,
вᲂꙋтро́бꙋ неи҆скꙋсᲂбра́чнꙋю , ѻ҆диги́трїе дв҃це , тѣле́снᲂ вмѣсти́ла є҆сѝ .
тѣ́мже тѝ ра́дꙋисѧ пᲂе́мъ , по́дᲂлгꙋ велича́юще . ~Ра́дᲂсть мнᲂгᲂпѣ́таѧ
ми́рᲂви , ра́дᲂстнѡ ти пᲂю́ще при́снѡ , вѣ́чнꙋющїѧ чи́стаѧ ра́дᲂсти
спᲂдᲂблѧ́емсѧ , твᲂи́ми ма́терними мл҃твами , к̾ ро́ждьшемꙋсѧ и҆з̾ тебѐ
ѻ҆диги́трїе . ~Златꙋ́ю тѧ ста́мнꙋ , и҆ свѣ́щникъ и҆ же́злъ , и҆ трапе́зꙋ
чи́стаѧ , призыва́емъ ѻ҆диги́трїе . и҆ гла́съ є҆́же ра́дꙋисѧ , тебѣ̀ прⷭ҇нѡ
привнᲂша́емъ , с̾ си́ми же и҆мены̀ .

=сѣда́ленъ . гла́съ , в҃ . М=ᲂли́твеница те́плаѧ , кꙋ́пнѡ и҆ стѣна̀
неѡ҆бᲂри́маѧ , млⷭ҇ти и҆сто́чниче , ми́рᲂви прибѣ́жище прилѣ́жнѡ тѝ вᲂпїе́мъ ,
бцⷣе влⷣчце , пред̾варѝ ѿ бѣ́дъ и҆зба́вити на́съ , є҆ди́на вско́рѣ
застꙋпа́ющи .= сла́ва , и҆ ны́нѣ , то́йже .=

=пѣ́снь , д҃ . і҆рмо́съ . С=ѣдѧ́и вᲂ сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречтⷭ҇ыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ра́дꙋисѧ чꙋ́дᲂ
чꙋдесе́мъ , ѻ҆диги́трїе влⷣчце . ра́дꙋисѧ всѣ́мъ ра́дᲂсте , градᲂвѡ́мъ и҆
ве́семъ , непᲂбѣди́мᲂе хрⷭ҇тїа́нскᲂе в̾ бѣда́хъ храни́лище , и҆ пред̾гра́дїе ,
и҆ на врагѝ пᲂбѣжде́нїе . ~Ра́дꙋисѧ , ра́дꙋисѧ , цр҃е́мъ правᲂсла́внымъ
пᲂхвало̀ , и҆ хрⷭ҇тᲂлюби́вымъ во́инствᲂмъ , пᲂкро́въ пребыва́еши всѣ́мъ цр҃цѣ ,
ра́дꙋисѧ ѻ҆диги́трїе , прибѣ́жище всѣ́мъ на́мъ и҆ ᲂу҆тверже́нїе . ~Ра́дꙋисѧ
всѣ́мъ ско́рᲂе в̾ бѣда́хъ и҆збавле́нїе , ра́дꙋисѧ гᲂто́вᲂе всѣ́мъ скᲂрбѧ́щимъ
ᲂу҆тѣше́нїе . ра́дꙋисѧ всепѣ́таѧ , ра́дꙋисѧ ѻ҆диги́трїе всебл҃гᲂслᲂве́наѧ ,
всѣ́мъ немᲂщны́мъ и҆сцѣли́тельнице . ~Ра́дꙋисѧ є҆ѧ́же вели́чїѧ , всѧ̀ тва́рь
сла́вити ᲂу҆́бѡ спѣши́тъ пᲂ дᲂстᲂѧ́нїю , нᲂ невᲂзмᲂга́етъ ѻ҆диги́трїе , и҆
сегѡ̀ ра́ди зᲂве́тъ ти , ра́дꙋисѧ влⷣчце , бг҃ᲂвмѣсти́мᲂе жили́ще .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бᲂ бракᲂнеи҆скꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Бл҃гᲂсты́ни бе́зднᲂ и҆ щедро́тамъ є҆сѝ , ра́дꙋисѧ
ѻ҆диги́трїе дв҃це , ра́дꙋисѧ всѣ́мъ ра́дᲂсть твᲂрѧ́щи вѣ́рнымъ . ѽ ра́дꙋисѧ
сꙋ́щимъ в̾ бѣда́хъ , и҆ скᲂрбѧ́щимъ пребы́страѧ застꙋ́пнице . ~Ра́дᲂсти
ѿ и҆спᲂлне́нїѧ вели́чїѧ чꙋде́съ твᲂи́хъ зрѧ́ще , и҆спᲂлнѧ́емсѧ всѝ , незрѧ́ще
и҆ слы́шаще же вѣ́рнїи . тѣ́мже ра́дꙋисѧ тебѣ̀ при́снѡ всю́дꙋ , и҆ всѝ
ѻ҆диги́трїе пᲂе́мъ . ~Хрⷭ҇та̀ бг҃а на́шегѡ , ѽ ра́дꙋисѧ ѻ҆диги́трїе , жили́ще
и҆ до́мъ неи҆зрече́ннѣй и҆ пребжⷭ҇твеннѣй дв҃ᲂ сла́вѣ є҆гѡ̀ . ѽ ра́дꙋисѧ
пᲂла́тᲂ преꙋкраше́ннаѧ , ра́дꙋисѧ гра́де ѡ҆дш҃евле́нныи , при́снѡ црⷭ҇твꙋющїи .
~Ра́дᲂсть неѡ҆скꙋ́днꙋю тѧ разсмᲂтрѧ́юще , ꙗ҆́кѡ мо́ре ѻ҆трᲂкᲂви́це ,
ѻ҆диги́трїе дв҃це , ра́дꙋющесѧ всѝ , ра́дꙋисѧ вᲂпїе́мъ ти , и҆ пᲂю́ще
бжⷭ҇твенныхъ даро́въ неви́димѡ прⷭ҇нѡ ѿ тебѐ ѡ҆жида́юще .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднествᲂ , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Хрⷭ҇та̀ чⷭ҇таѧ прїе́млющи , гла́съ є҆́же
ра́дꙋисѧ . ѻ҆диги́трїе дв҃це слы́шаше , є҆го́же неи҆зрече́ннѡ ро́ждьши , и҆
ра́дꙋисѧ ѿ всѣ́хъ слы́шиши всегда̀ . ~Ра́дᲂсти всѧ̀ и҆спо́лнила є҆сѝ , вы́шнѧѧ
и҆ ни́жнѧѧ ты̀ сᲂвᲂкꙋпи́ла є҆сѝ ѻ҆диги́трїе . тѣ́мже ра́дᲂстнѡ и҆ сᲂгла́снѡ
нн҃ѣ , нб҃ᲂ и҆ всѧ̀ землѧ̀ зᲂве́тъ ти . ~Вдᲂва́мъ ѽ ра́дꙋисѧ всепѣ́таѧ , и҆
всѣ́мъ си́рымъ ѻ҆диги́трїе ᲂу҆тѣше́нїе . ра́дꙋисѧ всѣ́мъ и҆стᲂча́ющи ни́щимъ ,
бᲂга́тьствᲂ неи҆стᲂщи́мᲂе . ~Зла́та всѧ́кагѡ блиста́ема , и҆ ᲂу҆́тра сл҃нечнагѡ
свѣтлѣ́йши , жили́ще хрⷭ҇то́вᲂ , ра́дꙋисѧ ѻ҆диги́трїе , ра́дꙋисѧ дв҃це ,
ра́дꙋисѧ невѣ́стᲂ неневѣ́стнаѧ .

=кᲂнда́къ . гла́съ , ѕ҃ . Н=е и҆́мамы и҆ны́ѧ по́мᲂщи , не и҆́мамы и҆ны́ѧ
наде́жды , ра́звѣ тебѐ влⷣчце . ты̀ на́мъ пᲂмᲂзѝ , на тебе́ сѧ надѣ́емъ , и҆
тᲂбо́юсѧ хва́лимъ , твᲂи́ бᲂ є҆смы̀ рабѝ , дасѧ̀ непᲂстыди́мъ . =дрꙋгі́и ,
кᲂнда́къ . гла́съ , то́йже . З=астꙋ́пнице хрⷭ҇тїа́нѡмъ непᲂсты́днаѧ ,
хᲂда́таице къ твᲂрцꙋ̀ непрело́жнаѧ , непре́зри грѣ́шныхъ мᲂле́нїѧ гла́сы , нᲂ
пред̾варѝ ꙗ҆́кѡ бла́га на́ пᲂмᲂщь на́шꙋ , вѣ́рнѡ вᲂпїю́щихъ тѝ . ᲂу҆скᲂрѝ
на мᲂли́твꙋ , и҆ пᲂтщи́сѧ на ᲂу҆мᲂле́нїе , застꙋпа́ющи прⷭ҇нѡ бцⷣе чтꙋ́щихъ
тѧ̀ . =и҆́кᲂсъ . П=рᲂстрѝ дла́ни свᲂѝ и҆́маже всѣ́хъ влⷣкꙋ ꙗ҆́кѡ млⷣнца
прїѧ́тъ , за мно́жествᲂ бл҃гᲂсти , не ѡ҆ста́ви на́съ всегда̀ надѣ́ющихсѧ
натѧ̀ . бо́дренᲂю сѝ мл҃твᲂю , и҆ неи҆сче́тнᲂю прᲂсты́нею ᲂу҆ще́дри на́съ , и҆
пᲂда́ждь дш҃а́мъ на́шимъ млрⷭ҇дїе свᲂѐ во́ вѣки и҆стᲂча́ющи . тебе́ бᲂ и҆́мамы
грѣ́шнїи застꙋ́пницꙋ , ѿ нахᲂдѧ́щихъ наны̀ бѣ́дъ и҆ ѕѡ́лъ . нᲂ ꙗ҆́кѡ и҆мꙋ́щи
млрⷭ҇дїѧ щедро́ты , ᲂу҆скᲂрѝ на мл҃твꙋ , и҆ пᲂтщи́сѧ на ᲂу҆мᲂле́нїе ,
застꙋпа́ющи прⷭ҇нѡ бцⷣе чтꙋ́щихъ тѧ̀ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . ~Ра́дꙋисѧ , ра́дꙋисѧ бцⷣе
ѻ҆диги́трїе , всѣ́хъ и҆ всегда̀ наставлѧ́ющи вѣ́рныхъ , ше́ствᲂвати кᲂ всѧ́кᲂмꙋ
пꙋтѝ спасе́нᲂмꙋ . ра́дꙋисѧ влⷣчце , тᲂбо́ю бᲂ прⷭ҇нѡ и҆збавлѧ́емсѧ ,
настᲂѧ́щїѧ ва́рварскїѧ бѣды̀ . ~Ра́дꙋисѧ , ра́дꙋисѧ ѻ҆диги́трїе , бдѧ́щи и҆
мᲂлѧ́щисѧ ѡ҆ на́съ к̾ бг҃ꙋ , и҆ всѧ́кїѧ ѕло́бы хᲂда́тайствᲂмъ ти , всѧ́ческихъ
скᲂрбе́й бг҃ᲂрᲂди́тельнице , всѣ́хъ люде́й и҆збавлѧ́ющи . ~Ра́дꙋисѧ , ра́дꙋисѧ
прест҃а́ѧ ѻ҆диги́трїе , и҆́же прᲂше́нїѧ на́ша к̾ по́льзѣ на́мъ и҆спᲂлнѧ́ющи ,
и҆ хᲂтѧ́щи всѣ́мъ прⷭ҇нѡ всегда̀ любᲂдрꙋ́жнᲂе бл҃го́е є҆ди́нствᲂ , спѣ́шнᲂе же
вᲂ и҆зѧ́щныхъ . ~Ра́дꙋисѧ , ра́дꙋисѧ кᲂрабле́мъ ѻ҆диги́трїе , нꙋ́жнѡ
пла́вающимъ , и҆збавлѧ́ющи вѣ́рныхъ , и҆ всѣ́мъ и҆збавле́нїе ѿ всѧ́кїѧ
ско́рби , и҆ недꙋ́ги пестро́тныѧ , и҆ ме́дленыѧ разрѣша́ющи вско́рѣ .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емᲂ , ны́нѣ же дѣ́йствꙋемᲂ ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Ра́дꙋисѧ всебл҃гᲂслᲂве́наѧ мр҃і́е , и҆з̾ тебе́ бᲂ
всеблгⷭ҇ве́ныи бг҃ъ ѡ҆дѣ́ѧсѧ , вᲂ всего́ мѧ чл҃ка , и҆ ѡ҆дѣ́ѧвсѧ сᲂє҆динѝ
свᲂемꙋ̀ бжⷭ҇твꙋ̀ , неи҆зрече́ннымъ сᲂє҆дине́нїемъ , дв҃ᲂ ѻ҆диги́трїе .
ра́дꙋисѧ ѡ҆бра́дᲂваннаѧ , ра́дᲂсте всего̀ ми́ра . ~Ра́дꙋисѧ лꙋка́выхъ дх҃о́въ
прᲂгᲂни́тельнице , ра́дꙋисѧ бцⷣе ѻ҆диги́трїе . ра́дꙋисѧ , ꙗ҆́кѡ тебѐ нбⷭ҇наѧ
неви́димаѧ во́инства славᲂсло́вѧтъ всегда̀ , и҆ велича́ютъ ꙗ҆́кѡ мт҃рь бж҃їю
бы́вшꙋю . ра́дꙋисѧ ꙗ҆́же ни́жнѧѧ сᲂчета́вши с̾ вы́шними . ~Ра́дꙋисѧ всѣ́хъ
нбⷭ҇ныхъ си́лъ без̾ разсꙋжде́нїѧ превᲂсхᲂдѧ́щаѧ , ра́дꙋисѧ ѻ҆диги́трїе ,
ра́дꙋисѧ всѧ́кїѧ тва́ри , бг҃а ро́ждьшаѧ гдⷭ҇ьствꙋющи , є҆́й влⷣчце
всепѣ́таѧ . ра́дꙋисѧ пребыва́еши дв҃ᲂю чⷭ҇таѧ и҆ пᲂ ржⷭ҇твѣ̀ . ~Ра́дꙋисѧ жена́мъ
всѣ́мъ сла́вᲂ , хра́ме преѡ҆сщ҃е́нныи бг҃а на́шегѡ , ра́дꙋисѧ ѻ҆диги́трїе ,
ра́дꙋисѧ дш҃еспаси́тельнаѧ все́й вселе́ннѣй . ра́дꙋисѧ пᲂкрыва́ющїи ѻ҆́блаче
небе́съ ши́ршаѧ . ра́дꙋисѧ мирᲂпᲂло́жнице , бжⷭ҇твеннагѡ ми́ра пᲂлна̀ .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋисѧ пребл҃же́ннаѧ , бцⷣе
чи́стаѧ прⷭ҇нѡ дв҃ᲂ . ~Ра́дꙋисѧ свѣщѐ , свѣ́тъ невече́рнїи пᲂне́сшаѧ , и҆
в̾ ржⷭ҇твѣ̀ твᲂе́мъ мнᲂгᲂбо́жїѧ тмꙋ̀ разрꙋши́вшаѧ , и҆ а҆́дᲂвы про́пасти
и҆зба́вльшаѧ лю́ди . ра́дꙋисѧ ѻ҆диги́трїе бцⷣе , дᲂбро́тъ всѣ́хъ
пред̾хᲂда́таице . ~Ра́дꙋисѧ землѐ , и҆з̾ неѧ́же кла́съ прᲂзѧ́бшїи нбⷭ҇ныи
вѣ́рнымъ , и҆ ми́ра всегѡ̀ дш҃егꙋ́бнагѡ гла́да и҆зба́ви , разꙋ́мнаѧ и҆
ѡ҆дш҃евле́наѧ . ѽ ра́дꙋисѧ винᲂгра́де , и҆́же гро́здъ живо́тныи ро́ждьшаѧ , бцⷣе
чи́стаѧ ѻ҆диги́трїе . ~Ра́дꙋисѧ та́йныхъ цвѣто́въ , прекра́сныи сꙋ́щїи раю̀ .
ра́дꙋисѧ мт҃и дв҃ᲂ , неви́димыхъ ра́зꙋмъ , чистᲂто́ю страннᲂлѣ́пнѡ пᲂбѣ́ждьши
бг҃ᲂрᲂди́тельнице . ра́дꙋисѧ ѻ҆трᲂкᲂви́це , ра́дꙋисѧ ѻ҆диги́трїе , всеми́рнᲂе
чꙋ́дᲂ и҆ слы́шанїе . ~Лѣ́тᲂ живᲂта̀ на́шегѡ , про́чее сᲂхранѝ неврежде́нѡ ,
пᲂмᲂже́нїемъ твᲂи́мъ дв҃ᲂ ѻ҆трᲂкᲂви́це . и҆ спᲂдо́би кᲂне́цъ бл҃гі́и пᲂлꙋчи́ти
на́мъ , вᲂспѣва́ющимъ тѧ и҆ взыва́ющимъ , ра́дꙋисѧ всебл҃же́ннаѧ бцⷣе чⷭ҇таѧ
ѻ҆диги́трїе .

=Дᲂсто́йнѡ є҆́сть .=

=свѣти́ленъ . Д=а пᲂчте́тсѧ всепѣ́таѧ мт҃и бж҃їѧ , жи́знь сꙋ́щꙋю ро́ждьши
хрⷭ҇та̀ бг҃а на́шегѡ . ра́йскимъ двере́мъ ѿверзе́нїе , всегѡ̀ ми́ра
ѡ҆чище́нїе , къ живᲂтꙋ̀ вᲂз̾веде́нїе . се́й є҆́сть прⷪ҇рки гл҃анныи . тᲂмꙋ̀
пᲂклᲂни́мсѧ бг҃ꙋ и҆ сп҃сꙋ дш҃а́мъ на́шимъ . =сла́ва , и҆ ны́нѣ . П=рїидѣ́те
вѣ́рнїи с̾ чи́стᲂю со́вѣстїю , вᲂз̾вели́чимъ мт҃рь бг҃а на́шегѡ , чꙋ́днꙋю
и҆ко́нꙋ . и҆ бжⷭ҇твенагᲂ младе́нца сп҃са хрⷭ҇та̀ , є҆го́же ꙗ҆́кѡ ро́ждьшаѧ
на рꙋкꙋ̀ нᲂси́вши , и҆ ма́терне дерзнᲂве́нїе к̾ немꙋ̀ и҆мꙋ́щи , непреста́ннѡ
мо́литъ заны̀ , и҆ пᲂдае́тъ рабо́мъ свᲂи́мъ бᲂга́тыѧ ми́лᲂсти .

Н=а хвали́тѣхъ , стⷯры . гла́съ , а҃ . Н=аста́вницꙋ тѧ̀ заблꙋ́ждьшимъ , и҆
приста́нище спаси́тельнᲂ , в̾ пꙋчи́нѣ влⷣчце и҆ в̾ бꙋ́ри , вᲂ и҆скꙋше́нїи и҆
печа́лѣхъ , хрⷭ҇то́съ всѣ́мъ пᲂказа̀ , сн҃ъ тво́й и҆ бг҃ъ , вѣ́рнѡ прихᲂдѧ́щимъ
тѝ . є҆го́же мᲂлѝ ѿ ѕлы́хъ бѣ́дъ и҆зба́витисѧ , вѣ́дѧщимъ тѧ̀ бцⷣꙋ , вᲂи́стинꙋ
наста́вницꙋ . =вⷤ . Т=лѣ́нїе и҆ бᲂлѣ́знь пᲂтреби́ла є҆сѝ всепѣ́таѧ , дре́внюю
всю̀ ржⷭ҇тво́мъ свᲂи́мъ . живо́тъ бᲂ ми́рꙋ ро́ждьши , сме́рть разрꙋши́вша . и҆
бᲂлѣ́зни бл҃га́ѧ и҆сцѣлѧ́еши , вѣ́рнѡ тво́й чꙋде́сныи ѻ҆́бразъ вᲂспѣва́ющихъ ,
и҆ любо́вїю кла́нѧющихсѧ , и҆ чтꙋ́щихъ тѧ̀ чи́стꙋю наста́вницꙋ . ~Ꙗ҆́кѡ
и҆сто́чника тѧ̀ всепѣ́таѧ живᲂта̀ свѣ́мы , и҆ ꙗ҆́кѡ чꙋдесе́мъ тѧ̀ пᲂда́телѧ и҆
цѣльба́мъ , страсте́мъ же дш҃е́внымъ и҆ тѣле́снымъ , ꙗ҆́кѡ ско́рᲂе
ѡ҆ставле́нїе , млⷭ҇ти и҆ щедро́тъ неи҆з̾черпа́емᲂе мо́ре вѣ́дѧще , тебѣ̀
припа́даемъ всѝ , прᲂсѧ́ще ѿ ско́рби раз̾рѣше́нїѧ , и҆ бꙋ́дꙋщагѡ мꙋче́нїѧ .

=сла́ва , и҆ ны́нѣ . гла́съ , и҃ . И҆́=же на херꙋви́мѣхъ є҆́здѧи , и҆
пѣва́емыи ѿ серафи́мъ , сᲂше́лъ є҆сѝ с̾ нб҃сѐ пррⷪ҇чески бл҃же , и҆ всели́сѧ
вᲂꙋтро́бꙋ чи́стꙋ . ю҆́же а҆́нг҃ли вᲂспѣ́ша та́йнѡ , ра́дꙋисѧ ра́дᲂстнаѧ дв҃ᲂ ,
неѡ҆бьѧ́тнагᲂ ꙗ҆́кѡ бг҃а во́ чревѣ свᲂе́мъ прїе́мши па́че сло́ва , ѿ невѣ́рїѧ
в̾ вѣ́рꙋ ми́ра превᲂдѧ́ща . сла́ва тебѣ̀ хрⷭ҇тѐ , є҆ди́не млⷭ҇тиве и҆
чл҃кᲂлю́бче .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , ѿ кано́на , пѣ́снь г҃ ѧ , и҆ ѕ҃ ѧ , на и҃ .

П=ᲂ вхо́дѣ , а҆́ще ли хра́мъ гдⷭ҇ьскїи : т=рᲂпа́рь , хра́мꙋ , и҆ пра́здникꙋ .
~сла́ва , кᲂнда́къ , хра́мꙋ . и҆ ны́нѣ , пра́здникꙋ .

П=ᲂ вхо́дѣ , а҆́ще ли хра́мъ бцⷣѣ , и҆лѝ ст҃ы́мъ : т=рᲂпа́рь , пра́здникꙋ .
сла́ва , и҆ ны́нѣ . кᲂнда́къ , пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ нн҃ѣ бл҃жа́тъ мѧ всѝ ро́ди . =а҆пⷭ҇лъ , к=ъ= =є҆вре́ѡмъ .
зача́лᲂ , т҃к . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ
твᲂѐ . =сти́хъ . л=ицꙋ̀ твᲂемꙋ̀ пᲂмо́лѧтсѧ бᲂга́тїи лю́дьстїи .
=є҆ѵⷢ҇а́лїе , ѿ =лꙋкѝ . зача́лᲂ , н҃д .= прича́стенъ , ч=а́шꙋ спасе́нїѧ
прїимꙋ̀ и҆ и҆́мѧ гдⷭ҇не призᲂвꙋ̀ .

