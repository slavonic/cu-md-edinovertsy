=МЦⷭ҇А СЕНТѦБРѦ̀ ВЪ И҃ ДН҃Ь=

=ржⷭ҇тво̀ прест҃ы́ѧ влⷣчцы на́шеѧ бцⷣы . =Н=а ма́лѣй вече́рни , на гдⷭ҇и
вᲂзва́хъ , стⷯры , на д҃ . гла́съ , а҃ . пᲂдо́бенъ . н=бⷭ҇нымъ чино́мъ . =Ѿ=
а҆́нны дне́сь цвѣ́тъ ,꙳ са́дъ бг҃ᲂда́ненъ бцⷣа прᲂзѧбѐ ,꙳ спасе́нїе чл҃кѡмъ .꙳
и҆з̾ неѧ́же всѣ́хъ зижди́тель ро́ждьсѧ па́че ᲂу҆ма̀ ,꙳ а҆да́мᲂвꙋ ѡ҆чища́етъ
ꙗ҆́кѡ бл҃гъ ,꙳ всѧ́кꙋ скве́рнꙋ бл҃гᲂстїю .= двⷤа . К=то̀ дᲂво́льнѡ пᲂ
дᲂстᲂѧ́нїю пѣ́ти вᲂз̾мо́жетъ ,꙳ ѿ а҆́нны неи҆зрече́ннѡ младе́нствꙋющꙋю дв҃ꙋ .꙳
го́ры ᲂу҆́бѡ и҆ хо́лми сла́дᲂсть ны́нѣ ,꙳ и҆ска́пайте дне́сь .꙳ всѣ́хъ бᲂ
живо́тъ и҆ ѡ҆чище́нїе ,꙳ млеко́мъ пита́етсѧ бцⷣа чⷭ҇таѧ . ~И҆́же пе́рвѣе
непло́днаѧ и҆ бесча́дна ,꙳ ражда́етъ всѣ́хъ жи́знь є҆ди́нꙋ бцⷣꙋ .꙳ весе́лїѧ
и҆спᲂлнѧ́етсѧ ,꙳ и҆ ра́дꙋетсѧ земно́е є҆стество̀ ны́нѣ чл҃ческᲂе .꙳ сла́вѧще
и҆́стиннꙋю рᲂди́тельницꙋ ,꙳ и҆зба́вителѧ і҆с҃а є҆ди́нагᲂ бг҃а . =сла́ва , и҆
ны́нѣ . гла́съ , д҃ . В=сечⷭ҇тно́е твᲂѐ ржⷭ҇тво̀ , прест҃а́ѧ дв҃ᲂ чⷭ҇таѧ ,
а҆́нг҃лъ мно́жествᲂ на́ нб҃си , и҆ чл҃ческїи ро́дъ на землѝ ᲂу҆бл҃жа́емъ ,
ꙗ҆́кѡ мт҃и бы́сть твᲂрца̀ всѣ́хъ хрⷭ҇та̀ бг҃а . тᲂго̀ мᲂлѧ́щи непреста́й
ѡ҆ на́съ мо́лимсѧ , и҆́же натѧ̀ с̾ бг҃ᲂмъ , ᲂу҆пᲂва́нїе пᲂло́жшихъ , бцⷣе
всепѣ́таѧ , и҆ бракᲂнеи҆скꙋ́снаѧ . =прᲂки́менъ , дню̀ .=

Н=а стихо́внѣ , стихѣ́ры . гла́съ , в҃ . пᲂдо́бенъ . д=о́ме є҆вфра́фᲂвъ .
~Ра́дꙋисѧ і҆ѡаки́ме и҆ а҆́ннᲂ .꙳ ра́дꙋйтесѧ ꙗ҆́кѡ ра́дᲂсти ,꙳ и҆ спасе́нїю
хᲂда́таица ,꙳ ѿ непло́дᲂве дв҃аѧ ,꙳ на́мъ ражда́етсѧ .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хᲂ твᲂѐ . Т=ы̀ є҆ди́на
земны́мъ ,꙳ пᲂказа́сѧ спасе́нїе ,꙳ ꙗ҆́кѡ ро́ждьши сло́вᲂ ,꙳ па́че сло́ва и҆
є҆стества̀ .꙳ тѣ́мъ тѧ ᲂу҆блажа́емъ .

=сти́хъ : лицꙋ̀ твᲂемꙋ̀ пᲂмо́лѧтсѧ ,꙳ бᲂга́тїи лю́дьстїи . Ѿ=лᲂжѝ
а҆да́ме ,꙳ и҆ є҆́ввᲂ всѧ́кꙋ печа́ль .꙳ мт҃и бᲂ ра́дᲂсти ,꙳ ѿ непло́дᲂве ,꙳
пресла́внѡ прᲂзѧба́етъ дне́сь .

=сла́ва , и҆ ны́нѣ . Х=ра́мъ бж҃їи ,꙳ є҆ди́на бцⷣа ,꙳ ѿ непло́дᲂве ꙳ и҆
неражда́ющїѧ прᲂхо́дитъ ,꙳ и҆ ра́дꙋетсѧ а҆да́мъ взыва́ѧ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Р=жⷭ҇тво̀ твᲂѐ бцⷣе дв҃ᲂ , ра́дᲂсть вᲂзвѣстѝ , все́й
вселе́ннѣй . и҆з̾ тебе́ бᲂ вᲂсїѧ̀ сл҃нце пра́вдѣ хрⷭ҇то́съ бг҃ъ на́шъ . и҆
разрꙋши́въ клѧ́твꙋ , да́стъ бл҃гᲂслᲂве́нїе . и҆ ᲂу҆праздни́въ сме́рть , дарᲂва̀
на́мъ живо́тъ вѣ́чныи . =та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , ѕ҃ . Д=не́сь и҆́же на разꙋ́мныхъ
прⷭ҇то́лѣхъ пᲂчива́ѧи бг҃ъ , прⷭ҇то́лъ ст҃ъ на землѝ себѣ̀ прᲂꙋгᲂто́ва .
ᲂу҆тверди́выи мꙋ́дрᲂстїю нб҃са̀ , нб҃ᲂ ѡ҆дш҃евле́нᲂ чл҃кᲂлю́бїемъ сᲂдѣ́ла .
ѿ непло́днагѡ бᲂ ко́рене , са́дъ живᲂно́сенъ , и҆з̾растѝ на́мъ мт҃рь свᲂю̀ .
и҆́же чꙋдесе́мъ бг҃ъ , и҆ ненадѣ́ющимсѧ наде́жда , гдⷭ҇и сла́ва тебѣ̀ . =аⷤ .
С=е́й дн҃ь гдⷭ҇нь , ра́дꙋйтесѧ лю́дїє . се́бᲂ свѣ́тꙋ черто́гъ , и҆ кни́га
сло́ва живо́тнагѡ , ѿ ᲂу҆тро́бы прᲂизы́де . и҆ ꙗ҆́же к̾ вᲂсто́кꙋ две́рь
ро́ждьшисѧ , ѡ҆жида́етъ вхо́да ст҃лѧ вели́кагѡ . є҆ди́на , и҆ є҆ди́нагᲂ
в̾вᲂдѧ́щи хрⷭ҇та̀ вᲂ вселе́ннꙋю , вᲂ спасе́нїе дш҃а́мъ на́шимъ . =вⷤ . А҆́=ще
и҆ бжⷭ҇твенымъ хᲂтѣ́нїемъ , свѣ́тлыѧ непло́дны жены̀ прᲂзѧбо́ша , нᲂ всѣ́хъ
мр҃і́ѧ рᲂжде́ныхъ , бг҃ᲂлѣ́пнѡ прᲂвᲂсїѧ̀ . ꙗ҆́кѡ ѿ непло́дны пресла́внѡ
ро́ждьшисѧ мт҃ре , пᲂрᲂдѝ пло́тїю всѣ́хъ бг҃а , па́че є҆стества̀
ѿ без̾сѣ́менныѧ ᲂу҆тро́бы . є҆ди́на две́рь , є҆динᲂча́дагѡ сн҃а бж҃їѧ . ю҆́же
прᲂше́дъ , затвᲂре́нꙋ сᲂхранѝ . и҆ всѧ̀ мꙋ́дрѣ ᲂу҆стро́ивъ ꙗ҆́кѡ вѣ́сть са́мъ ,
всѣ́мъ чл҃кѡмъ спасе́нїе сᲂдѣ́ла . =вⷤ . Д=не́сь непло́днаѧ врата̀
ѿверза́ютсѧ , и҆ две́рь дв҃ческаѧ бжⷭ҇твенаѧ пред̾грѧде́тъ . дне́сь пло́дъ
ражда́ти бл҃гᲂда́ть начина́етъ , ꙗ҆влѧ́ющи ми́рᲂви бж҃їю мт҃рь , є҆ю́же земна́ѧ
с̾ нбⷭ҇ными сᲂвᲂкꙋплѧ́ютсѧ , вᲂ спасе́нїе дш҃а́мъ на́шимъ . =аⷤ . Д=не́сь
всеми́рныѧ ра́дᲂсти прᲂвᲂз̾вѣще́нїе . дне́сь вᲂз̾вѣ́ѧша вѣ́три , спасе́нїѧ
прᲂвᲂзвѣ́стницы . є҆стества̀ на́шегѡ разрѣша́етсѧ непло́дствᲂ . непло́ды бᲂ мт҃и
пᲂказꙋ́етсѧ , дв҃ьствꙋющи и҆ пᲂ ржⷭ҇твѣ̀ зижди́телевѣ . и҆з̾ неѧ́же чꙋ́ждее
присвᲂѧ́етъ и҆́же є҆стество́мъ бг҃ъ . и҆ заблꙋ́ждьшимъ , пло́тїю спасе́нїе
сᲂдѣва́етъ , хрⷭ҇то́съ чл҃кᲂлю́бецъ , и҆ и҆зба́витель дш҃а́мъ на́шимъ . =аⷤ .
Д=не́сь непло́днаѧ а҆́нна , ражда́етъ бг҃ᲂѻ҆трᲂкᲂви́цꙋ , и҆́же ѿ всѣ́хъ рᲂдѡ́въ
и҆збра́ннꙋю , в̾ жили́ще всѣ́хъ цр҃ѧ и҆ зижди́телѧ хрⷭ҇та̀ бг҃а , вᲂ
и҆спᲂлне́нїе бжⷭ҇твенагѡ смᲂтре́нїѧ . и҆́мже назда́хᲂмсѧ земнᲂро́днїи , и҆
ѡ҆бнᲂви́хᲂмсѧ ѿ тлѝ к̾ жи́зни некᲂне́чнѣй . =аⷤ .=

=сла́ва , и҆ ны́нѣ . гла́съ , то́йже . Д=не́сь и҆́же на разꙋ́мныхъ
прⷭ҇то́лѣхъ пᲂчива́ѧи бг҃ъ , прⷭ҇то́лъ ст҃ъ на землѝ себѣ̀ прᲂꙋгᲂто́ва .
ᲂу҆тверди́выи мꙋ́дрᲂстїю нб҃са̀ , нб҃ᲂ ѡ҆дш҃евле́нᲂ чл҃кᲂлю́бїемъ сᲂдѣ́ла .
ѿ непло́днагѡ бᲂ ко́рене , са́дъ живᲂно́сенъ , и҆з̾растѝ на́мъ мт҃рь свᲂю̀ .
и҆́же чꙋдесе́мъ бг҃ъ , и҆ ненадѣ́ющимсѧ наде́жда , гдⷭ҇и сла́ва тебѣ̀ . =та́же ,
вы́хᲂдъ . прᲂки́менъ , дню̀ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́й же глава̀
дᲂсѧза́ше дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ
не́й . гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ
ѻ҆ц҃а твᲂегѡ̀ , и҆ бг҃ъ и҆саа́кѡвъ , небо́йсѧ . землѧ̀ на не́й же ты̀ спи́ши ,
тебѣ̀ да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ нбⷭ҇наѧ .

Ѿ= пррⷪ҇чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ в̾ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂзлю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бᲂ
ѻ҆́бразᲂмъ пᲂживе́ши мно́гᲂ лѣ́тъ , и҆ прилᲂжа́т̾тисѧ лѣ́та живᲂтꙋ̀ .

Н=а литі́и , стихѣ́ры . гла́съ , а҃ .=

~Нача́лᲂ на́шемꙋ спасе́нїю лю́дїе дне́сь бы́сть . се́бᲂ прᲂнарече́ннаѧ
ѿ рᲂдѡ́въ дре́внихъ , мт҃и и҆ дв҃аѧ , и҆ прїѧ́телище бж҃їе , ѿ непло́дᲂве
рᲂди́тисѧ прᲂи҆схо́дитъ . цвѣ́тъ ѿ і҆єссе́ѧ , и҆ ѿ ко́рене є҆гѡ̀ же́злъ
прᲂзѧбѐ . да ра́дꙋетсѧ а҆да́мъ пра́ѻ҆ц҃ъ , и҆ є҆́вва да весели́тсѧ ра́дᲂстїю .
се́бᲂ сᲂзда́ннаѧ ѿ ребра̀ а҆да́мᲂва , дще́рь и҆ внꙋ́кꙋ , блажи́тъ ꙗ҆́вственѣ ,
рᲂди́бᲂмисѧ речѐ и҆збавле́нїе , є҆го́же ра́ди ѿ ᲂу҆́зъ а҆́дᲂвыхъ свᲂбᲂждꙋ́сѧ .
ра́дꙋетсѧ дв҃дъ бїѧ̀ в̾ гꙋ́сли , и҆ да бл҃гᲂслᲂви́тъ бг҃а . се́бᲂ дв҃аѧ
прᲂи҆схо́дитъ ѿ ᲂу҆тро́бы непло́дныѧ , кᲂ спасе́нїю дш҃а́мъ на́шимъ . =гла́съ ,
в҃ . П=рїиди́те любᲂдв҃ьственїи всѝ , и҆ чистᲂтѣ̀ рачи́тели . прїиди́те
пᲂд̾и҆ми́те любо́вїю дв҃ьства пᲂхвалꙋ̀ . ѿ ка́мене текꙋ́щи тве́рдагѡ ,
и҆сто́чникъ жи́зни . и҆ ѿ без̾ча́дствꙋющїѧ , кꙋпинꙋ̀ невеще́ственагѡ ѻ҆гнѧ̀ ,
ѡ҆чища́юща и҆ прᲂсвѣща́ющагѡ дш҃а на́ша . ~Что̀ гла́съ пра́зднꙋющихъ быва́етъ ;
і҆ѡаки́мъ и҆ а҆́нна тᲂржествꙋ́ютъ та́йнѡ . сра́дꙋйтенысѧ гл҃юще , а҆да́ме и҆
є҆́ввᲂ дне́сь . ꙗ҆́кѡ и҆́мже дре́вле престꙋпле́нїемъ затвᲂри́ша ра́й , пло́дъ
бл҃гᲂслᲂве́нъ на́мъ даде́сѧ , бг҃ᲂѻ҆трᲂкᲂви́ца мр҃і́ѧ , ѿверза́ющи є҆гѡ̀ всѣ́мъ
вхо́дъ . ~Прᲂнарече́ннаѧ всѣ́хъ цр҃ца , бж҃їе ѻ҆би́телище , ѿ непло́дны дне́сь
ᲂу҆тро́бы про́йде , а҆́нны сла́вныѧ . приснᲂсꙋ́щагѡ сꙋщества̀ бжⷭ҇твенᲂе
пребыва́лище . є҆ю́же без̾стꙋ́дныи а҆́дъ пᲂпра́сѧ , и҆ всеро́днаѧ є҆́вва
в̾ тве́рдꙋю жи́знь вво́дитсѧ . то́й дᲂсто́йнѡ вᲂзᲂпїе́мъ , бл҃же́на ты̀
в̾ жена́хъ , и҆ пло́дъ чре́ва твᲂегѡ̀ прᲂсла́вленъ . =сла́ва , и҆ ны́нѣ .
гла́съ , и҃ . В=ъ бл҃гᲂзна́менныи дн҃ь пра́здника на́шегѡ , вᲂстрꙋ́бимъ
дх҃о́внᲂю цѣвни́цею . ꙗ҆́же бᲂ ѿ сѣ́мене дв҃дᲂва дне́сь ражда́етсѧ мт҃и
живᲂта̀ , тмꙋ̀ раз̾рѣша́ющи . а҆да́мᲂвᲂ вᲂзведе́нїе , и҆ є҆́ввинᲂ
ѡ҆бнᲂвле́нїе , нетлѣ́нїѧ и҆сто́чникъ , тлѝ премѣне́нїе . є҆ѧ́же ра́ди мы̀
ѡ҆бᲂжи́хᲂмсѧ , и҆ ѿ сме́рти и҆зба́влени бы́хᲂмъ , и҆ вᲂзᲂпїе́мъ то́й
с̾ гаврїи́лᲂмъ вѣ́рнїи , ра́дꙋисѧ ѡ҆брадᲂва́ннаѧ гдⷭ҇ь с̾ тᲂбо́ю , тебѐ ра́ди
да́рꙋѧ на́мъ ве́лїю млⷭ҇ть .

Н=а стихо́внѣ , стихѣ́ры . гла́съ , д҃ . В=семи́рнаѧ ра́дᲂсть , ѿ пра́ведникꙋ
вᲂсїѧ̀ на́мъ ѿ і҆ѡаки́ма и҆ а҆́нны , всехва́льнаѧ дв҃ца . ꙗ҆́же премно́гїѧ
ра́ди чистᲂты̀ , хра́мъ бж҃їи ѡ҆дш҃евле́нъ быва́етъ , и҆ є҆ди́наѧ вᲂи́стинꙋ
бцⷣа пᲂзнава́етсѧ . тᲂѧ̀ мл҃твами хрⷭ҇тѐ бж҃е ми́ръ ми́рᲂви низ̾пᲂслѝ , и҆
дш҃а́мъ на́шимъ ве́лїю млⷭ҇ть .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хᲂ твᲂѐ . А҆́=нг҃лѡвымъ
прᲂнарече́нїемъ , пло́дъ пречи́стъ і҆ѡаки́ма и҆ а҆́нны , ѿ пра́ведникꙋ дне́сь
прᲂизы́де дв҃ᲂ . нб҃ᲂ и҆ прⷭ҇то́лъ бж҃їи , и҆ прїѧ́телище чистᲂты̀ , ра́дᲂсть
прᲂвᲂзвѣща́ющи всемꙋ̀ ми́рꙋ . живᲂтꙋ̀ на́шемꙋ хᲂда́таица , клѧ́твѣ взѧ́тїе ,
бл҃гᲂслᲂве́нїю пᲂда́нїе . тѣ́мъ в̾ ржⷭ҇твѣ̀ твᲂе́мъ , дв҃ᲂ бг҃ᲂзва́ннаѧ ,
ми́рᲂви ми́ръ и҆спрᲂсѝ , и҆ дш҃а́мъ на́шимъ ве́лїю млⷭ҇ть .

=сти́хъ : лицꙋ̀ твᲂемꙋ̀ пᲂмо́лѧтсѧ ,꙳ бᲂга́тїи лю́дьстїи . Н=епло́ды
без̾ча́днаѧ а҆́нна дне́сь , рꙋка́ма да вᲂспле́щетъ свѣ́тлѡ . да свѣтᲂно́ситъ
земна́ѧ , цр҃їє да и҆гра́ютъ , ст҃лїє в̾ бл҃гᲂслᲂве́нїи да веселѧ́тсѧ ,
да пра́зднꙋетъ ве́сь ми́ръ . се́бᲂ цр҃ца и҆ непᲂро́чнаѧ невѣ́ста ѻ҆́ч҃а ,
ѿ ко́рене і҆єссе́ѡва прᲂзѧбѐ . к̾ тᲂмꙋ̀ жены̀ в̾ печа́лѣхъ не рᲂдѧ́тъ ча́дъ .
ра́дᲂсть бᲂ прᲂцвѣтѐ , и҆ живо́тъ всѣ́мъ чл҃кѡмъ в̾ ми́рѣ жи́тельствꙋетъ . и҆
к̾ тᲂмꙋ̀ да́ры і҆ѡаки́мᲂвы не вᲂз̾враща́ютсѧ , рыда́нїе бᲂ а҆́ннинᲂ в̾ ра́дᲂсть
прелᲂжи́сѧ . сра́дꙋйтемисѧ гл҃юще , ве́сь и҆збра́нныи і҆и҃ль . се́бᲂ да́стъ ми
гдⷭ҇ь ѡ҆дш҃евле́нꙋю пᲂла́тꙋ , бжⷭ҇твеныѧ сла́вы є҆гѡ̀ , вᲂ ѻ҆́бщеє весе́лїе и҆
ра́дᲂсть , и҆ спасе́нїе дш҃а́мъ на́шимъ . =сла́ва , и҆ нн҃ѣ . гла́съ , и҃ .
П=рїиди́те всѝ вѣ́рнїи к̾ дв҃ѣй теце́мъ , се́бᲂ ражда́етсѧ , ꙗ҆́же пре́жде
чре́ва пред̾ви́дѣннаѧ бг҃а на́шегѡ мт҃и . дв҃ьства сᲂсꙋ́дъ , а҆аро́нᲂвъ
прᲂзѧ́бшїи же́злъ ѿ ко́рене і҆єссе́ѡва . прᲂро́ческᲂе прᲂпᲂвѣ́данїе , и҆
пра́ведныхъ і҆ѡаки́ма и҆ а҆́нны прᲂзѧбе́нїе . ражда́етсѧ ᲂу҆́бѡ , и҆ ми́ръ
с̾ не́ю ѡ҆бнᲂвлѧ́етсѧ . ражда́етсѧ , и҆ цр҃кви свᲂи́мъ бл҃гᲂлѣ́пїемъ
ᲂу҆краша́етсѧ . хра́мъ ст҃ы́и бжⷭ҇твꙋ̀ прїѧ́телище , дв҃ьственыи сᲂсꙋ́дъ ,
црⷭ҇кїи черто́гъ . в̾ не́мже пресла́внѡ неи҆зрече́ннагѡ сᲂєдине́нїѧ ,
сᲂше́дшихсѧ вᲂ хрⷭ҇та̀ є҆сте́ствъ , сᲂверше́нᲂ сᲂдѣ́ѧсѧ та́иньствᲂ . є҆мꙋ́же
пᲂкланѧ́ющесѧ вᲂспѣва́емъ , дв҃ыѧ всенепᲂро́чныѧ ржⷭ҇тво̀ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Р=жⷭ҇тво̀ твᲂѐ бцⷣе дв҃ᲂ , ра́дᲂсть вᲂзвѣстѝ , все́й
вселе́ннѣй . и҆з̾ тебе́ бᲂ вᲂсїѧ̀ сл҃нце пра́вдѣ хрⷭ҇то́съ бг҃ъ на́шъ . и҆
разрꙋши́въ клѧ́твꙋ , да́стъ бл҃гᲂслᲂве́нїе . и҆ ᲂу҆праздни́въ сме́рть , дарᲂва̀
на́мъ живо́тъ вѣ́чныи .= гⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , три́жды .= П=ᲂ а҃ ,
стихᲂло́гїи , сѣда́ленъ . гла́съ , д҃ . В=ᲂзᲂпі́й дв҃де , что̀ клѧ́тътисѧ
гдⷭ҇ь , ꙗ҆́же ми клѧ́тсѧ речѐ , и҆ и҆спо́лни ᲂу҆́же . ѿ плᲂда̀ чре́ва мᲂегѡ̀
да́въ дв҃цꙋ . и҆з̾ неѧ́же сᲂдѣ́тель хрⷭ҇то́съ , но́выи а҆да́мъ , рᲂди́сѧ цр҃ь
на прⷭ҇то́лѣ мᲂе́мъ . и҆ црⷭ҇твꙋетъ дне́сь , и҆мѣ́ѧ црⷭ҇твᲂ недви́жимᲂ .
непло́ды ражда́етъ бцⷣꙋ , и҆ пита́тельницꙋ жи́зни на́шеѧ . =сла́ва , и҆ ны́нѣ ,
то́йже .=

П=ᲂ в҃ , стихᲂло́гїи , сѣда́ленъ . гла́съ , д҃ . Д=в҃аѧ мр҃і́ѧ и҆ бцⷣа
вᲂи́стинꙋ , ꙗ҆́кѡ ѻ҆́блакъ свѣ́та дне́сь вᲂсїѧ̀ на́мъ , и҆ ѿ пра́ведникꙋ
пред̾грѧде́тъ в̾ сла́вꙋ на́шꙋ . не к̾ тᲂмꙋ̀ а҆да́мъ ѡ҆сꙋжда́етсѧ , и҆ є҆́вва
ѿ ᲂу҆́зъ свᲂбᲂди́сѧ . и҆ сегѡ̀ ра́ди зᲂве́мъ вᲂпїю́ще , сᲂ дерзнᲂве́нїемъ
є҆ди́нᲂй чи́стѣй , ра́дᲂсть вᲂз̾вѣща́етъ ржⷭ҇тво́ ти все́й вселе́ннѣй .
=сла́ва , и҆ ны́нѣ , то́йже .=

П=ᲂ пᲂлїєлеѡ́сѣ , сѣда́ленъ . гла́съ , и҃ . Д=а ра́дꙋетсѧ нб҃ᲂ , и҆ землѧ̀
да весели́тсѧ . нб҃ᲂ ᲂу҆́бѡ бж҃їе на землѝ рᲂди́сѧ , бг҃ᲂневѣ́стнаѧ сїѧ̀
ѿ ѻ҆бѣща́нїѧ . непло́ды дᲂи́тъ младе́нца мр҃і́ю , и҆ ра́дꙋетсѧ ѡ҆ ржⷭ҇твѣ̀
і҆ѡаки́мъ . рᲂди́мисѧ же́злъ глаго́лѧ , ѿ него́же цвѣ́тъ хрⷭ҇то́съ , прᲂзѧбѐ
и҆з̾ ко́рене дв҃дᲂва . вᲂи́стинꙋ чꙋ́дᲂ ди́внѡ . =сла́ва , и҆ ны́нѣ . Ѻ҆=бнᲂви́сѧ
а҆да́ме , ра́дꙋисѧ є҆́ввᲂ , весели́сѧ дв҃де , бл҃гᲂдꙋ́шствꙋй а҆́ннᲂ , и҆́бᲂ
мт҃и зижди́телѧ твᲂегѡ̀ ражда́етсѧ пресла́внѡ . ликꙋ́етъ ѡ҆бно́вльшисѧ всѧ̀
землѧ̀ , и҆ ра́дꙋетсѧ ѡ҆дѣ́ѧна вᲂ ѻ҆де́ждꙋ . всѧ́къ ꙗ҆зы́къ ликꙋ́ѧ да вᲂпїе́тъ
мр҃і́и , бл҃же́нъ до́мъ давы́дᲂвъ , ꙗ҆́кѡ пита́етъ пита́тельницꙋ жи́зни на́шеѧ .

=степе́нна , д҃ гᲂ гла́са . а҆нтиѳо́нъ , а҃ . Ѿ= ю҆́нᲂсти мᲂеѧ̀ мно́зи
бо́рютъ мѧ стра́сти , нᲂ са́мъ мѧ̀ застꙋпѝ , и҆ спаси́ мѧ сп҃се . =двⷤа .=

~Ненави́дѧщїи сїѡ́на , пᲂсра́мѧтсѧ ѿ́ гдⷭ҇а , ꙗ҆́кѡ трава́ бᲂ ѻ҆́гневи
бꙋ́дꙋтъ и҆з̾со́хшаѧ .= двⷤа .=

~Ст҃ы́мъ дх҃ᲂмъ всѧ́ка дш҃а живи́тсѧ , и҆ чистᲂто́ю вᲂзвыша́етсѧ , свѣтлѣ́етсѧ
тро́йческимъ є҆ди́нствᲂмъ сщ҃еннᲂта́йнᲂ .= двⷤа .=

=прᲂки́менъ , ѱл҃о́мъ дв҃дᲂвъ . П=ᲂмѧнꙋ̀ и҆́мѧ твᲂѐ , вᲂ всѧ́кᲂмъ ро́дѣ и҆
ро́дѣ . =сти́хъ . с=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ . ~всѧ́кᲂ
дыха́нїе . =є҆ѵⷢ҇а́лїе , ѿ= лꙋкѝ . зача́лᲂ , д҃ . ~ѱало́мъ , н҃ .

=сла́ва . м=ᲂли́твами бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твами бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Д=не́сь непло́днаѧ врата̀ ѿверза́ютсѧ , и҆ две́рь
дв҃ческаѧ бжⷭ҇твенаѧ пред̾грѧде́тъ . дне́сь пло́дъ ражда́ти бл҃гᲂда́ть
начина́етъ , ꙗ҆влѧ́ющи ми́рᲂви бж҃їю мт҃рь . є҆ю́же земна́ѧ с̾ нбⷭ҇ными
сᲂвᲂкꙋплѧ́ютсѧ , вᲂ спасе́нїе дш҃а́мъ на́шимъ .

К=ано́на , два̀ , =гла́съ , в҃ . и҆ и҃ . і҆рмᲂсы̀ , а҃ гѡ , кано́на , и҆
в҃ гѡ , пᲂ два́жды . и҆ трᲂпари́ же ѡ҆бᲂю̀ кано́нꙋ , на в҃і .

К=ано́нъ , твᲂре́нїе і҆ѡа́нна дамаскина̀ . гла́съ , в҃ . пѣ́снь , а҃ .
і҆рмо́съ . Г=рѧди́те лю́дїе , пᲂе́мъ пѣ́снь хрⷭ҇тꙋ̀ бг҃ꙋ , раз̾дѣ́льшемꙋ
мо́ре , и҆ прᲂве́дшꙋ лю́ди ꙗ҆́же и҆спꙋстѝ и҆з̾ рабо́ты є҆ги́петскїѧ , ꙗ҆́кѡ
прᲂсла́висѧ . =запѣ́в̾ := ~Прⷭ҇та́ѧ гжⷭ҇е бцⷣе спасѝ на́съ .

~Грѧди́те вѣ́рнїи , дх҃ᲂмъ бжⷭ҇твенымъ ра́дꙋющесѧ , ю҆́же ѿ непло́дᲂве дне́сь
прᲂше́дшꙋю , чл҃кѡмъ на спасе́нїе , при́снѡ дв҃ꙋ ѻ҆трᲂкᲂви́цꙋ пѣ́сньми
пᲂчте́мъ . ~Ра́дꙋисѧ чⷭ҇таѧ , мт҃и и҆ рабо̀ хрⷭ҇та̀ бг҃а , ꙗ҆́же пе́рвᲂмꙋ
хᲂда́таице бл҃же́нствꙋ . чл҃ческїи ро́дъ тѧ , всѝ дᲂсто́йнѡ пѣ́сньми
сла́вимъ .= Ж=ивᲂта̀ ражда́етсѧ дне́сь мо́стъ , и҆́мже чл҃цы вᲂзведе́нїе
паде́нїѧ є҆́же ѿ а҆́да ѡ҆брѣ́тшїи , хрⷭ҇та̀ жизнᲂда́вца пѣ́сньми
прᲂславлѧ́ютъ .

И҆́=нъ кано́нъ . гла́съ , и҃ . ки́ръ а҆ндре́ѧ . і҆рмо́съ . С=ᲂкрꙋ́шшемꙋ бра́ни
мы́шцею свᲂе́ю , и҆ прᲂве́дшемꙋ і҆и҃лѧ сквᲂзѣ̀ чермно́е мо́ре , вᲂспᲂе́мъ є҆мꙋ̀
ꙗ҆́кѡ и҆зба́вителю на́шемꙋ ꙗ҆́кѡ прᲂсла́висѧ . =запѣ́в̾ := ~Прⷭ҇та́ѧ гжⷭ҇е бцⷣе
спасѝ на́съ . ~Ст҃а́ѧ ст҃ы́хъ , вᲂ ст҃ꙋ́ю цр҃кᲂвь млада̀ вдана̀ бы́сть ,
вᲂспита́тисѧ ѿ рꙋкѝ а҆́нг҃лᲂвы . всѝ ᲂу҆́бѡ вѣ́рнѡ спра́зднꙋемъ ржⷭ҇тво̀
є҆ѧ̀ . ~Да ликᲂствꙋ́етъ всѧ̀ тва́рь . да весели́тъжесѧ и҆ дв҃дъ , ꙗ҆́кѡ
ѿ кᲂлѣ́на и҆ ѿ сѣ́мене є҆гѡ̀ , прᲂи҆зы́де же́злъ , цвѣ́тъ нᲂсѧ́щи гдⷭ҇а твᲂрца̀
всѧ́ческимъ . ~Непло́ды неражда́ющаѧ а҆́нна , нᲂ не бесча́дна бг҃ꙋ , се́бᲂ
прᲂнарече́сѧ ѿ рᲂдѡ́въ чⷭ҇таѧ дв҃ᲂ мт҃и . тѣ́мже є҆стествꙋ̀ и҆зрастѝ зижди́телѧ
в̾ ра́бїи ѻ҆́бразѣ . ~Тѧ̀ неѕло́бивꙋю а҆́гницꙋ , и҆́же а҆́гньца хрⷭ҇та̀ ,
младе́нца ѿ́ чрева твᲂегѡ̀ приве́дшꙋю в̾ на́ше сꙋщество̀ , всѝ ѿ а҆́нны
ро́ждьшꙋюсѧ , пѣ́сньми пᲂчита́емъ . =сла́ва , трⷪ҇ченъ . Т=рѝ без̾нача́льна
сла́влю . трист҃а пᲂю̀ . трисᲂста́вна в̾ сꙋществѣ̀ є҆ди́нᲂмъ прᲂпᲂвѣ́даю .
є҆ди́нъ бᲂ вᲂ ѻ҆ц҃ѣ и҆ сн҃ѣ и҆ дс҃ѣ , славᲂсло́витсѧ бг҃ъ . =и҆ ны́нѣ . К=то̀
ви́дѣ ѻ҆трᲂча̀ , є҆го́же невсѣ́ѧ ѻ҆ц҃ъ , млеко́мъ пита́ема ; и҆лѝ гдѣ̀ ви́дѣна
бы́сть дв҃а мт҃и ; вᲂи́стинꙋ па́че ᲂу҆ма̀ ѻ҆бᲂѧ̀ , бг҃ᲂрᲂди́тельнице чⷭ҇таѧ .

=катава́сїѧ : К=рⷭ҇та̀ начерта́въ мѡѷсе́й , в̾ прѧ́мѡ жеѕло́мъ чермно́е
пресѣчѐ , і҆и҃лю прᲂхᲂдѧ́щꙋ . то́йже ѡ҆браще́нїемъ фараѡ́на с̾ кᲂлесни́цами
ᲂу҆да́ривъ сᲂвᲂкꙋпѝ , вᲂпрекѝ написа́въ не пᲂбѣди́мᲂе ѻ҆рꙋ́жїе . тѣ́мъ
хрⷭ҇та̀ вᲂспᲂе́мъ бг҃а на́шегѡ , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . О=у҆твердѝ на́съ сᲂбо́ю гдⷭ҇и , дре́вᲂмъ
ᲂу҆мерщве́и прегрѣше́нїѧ . и҆ стра́хъ тво́й всадѝ в̾ срⷣца̀ на́ша , ꙗ҆́кѡ
чл҃кᲂлю́бецъ . ~Непᲂро́чнѡ бг҃ᲂви пᲂжи́вшаѧ , всѣ́хъ пᲂрᲂди́ста спасе́нїе ,
бг҃ᲂмꙋ́драѧ рᲂди́телѧ , зижди́телѧ ро́ждьшꙋю и҆ бг҃а на́шегѡ . ~Всѣ́мъ жи́знь
и҆стᲂча́ѧи гдⷭ҇ь , ѿ непло́дᲂве прᲂизведѐ дв҃ꙋ . в̾ ню́же всели́тисѧ спᲂдо́би ,
и҆ пᲂ ржⷭ҇твѣ̀ сᲂхрани́въ нетлѣ́ннꙋ .= А҆́=ннинъ пло́дъ , мр҃і́ю дне́сь ,
гро́здъ ро́ждьшꙋю живᲂно́сныи , ꙗ҆́кѡ бцⷣꙋ вᲂспᲂе́мъ . пред̾ста́тельницꙋ же
всѣ́хъ , и҆ пᲂмо́щницꙋ .

=и҆́нъ , і҆рмо́съ . О=у҆тверди́сѧ се́рдце мᲂѐ ѡ҆́ гдⷭ҇ѣ , вᲂзнесе́сѧ ро́гъ
мо́й ѡ҆́ бз҃ѣ мᲂе́мъ , раз̾шири́шасѧ на врагѝ мᲂѧ̀ ᲂу҆ста̀ мᲂѧ̀ ,
вᲂз̾весели́хсѧ ѡ҆ спасе́нїи твᲂе́мъ . ~Вᲂспита́вшисѧ вᲂ ст҃а́ѧ ст҃ы́хъ , дв҃ᲂ
пречⷭ҇таѧ бцⷣе , вы́шши ꙗ҆ви́сѧ тва́ри , зижди́телѧ пло́тїю пᲂро́ждьши .
~Бл҃гᲂслᲂве́нᲂ чре́вᲂ твᲂѐ цѣлᲂмꙋ́дренаѧ а҆́ннᲂ , пло́дъ бᲂ и҆з̾расти́ла є҆сѝ
дв҃ьства . ꙗ҆́же без̾ сѣ́мене пита́телѧ тва́ри , ро́ждьшꙋю и҆зба́вителѧ і҆с҃а .
~Тѧ̀ бл҃жи́тъ при́снѡ дв҃ᲂ всѧ̀ тва́рь , ѿ а҆́нны дне́сь ро́ждьшꙋюсѧ . и҆́же
ѿ ко́рене і҆єссе́ѡва же́злъ пречи́стъ цвѣ́тъ хрⷭ҇та̀ и҆зрасти́вшꙋю . ~Тѧ̀ вы́шшꙋ
всеѧ̀ тва́ри бцⷣе , пᲂказꙋ́ѧ чⷭ҇таѧ сн҃ъ тво́й , є҆́же ѿ а҆́нны вели́читъ твᲂѐ
ржⷭ҇тво̀ , и҆ всѣ́хъ весели́тъ дне́сь . =сла́ва , трⷪ҇ченъ . Т=ебѣ̀
пᲂкланѧ́емсѧ , ѻ҆́ч҃е без̾нача́льне сꙋщество́мъ . пᲂе́мъ без̾нача́льнагѡ
сн҃а твᲂегѡ̀ . и҆ чте́мъ сᲂприснᲂсꙋ́щныи дх҃ъ тво́й , ꙗ҆́кѡ є҆ди́нᲂ трᲂѐ
є҆стество́мъ бг҃а . =и҆ ны́нѣ . С=вѣтᲂда́вца , и҆ нача́льника жи́зни чл҃кѡмъ ,
ро́ждьшаѧ чⷭ҇таѧ бцⷣе , ꙗ҆ви́ласѧ є҆сѝ сᲂкро́вище живᲂта̀ на́шегѡ , и҆ две́рь
непристꙋ́пнагѡ свѣ́та .

=катава́сїѧ : Ж=е́ѕлъ вᲂ ѻ҆́бразъ та́йнѣ прїе́млетсѧ , прᲂзѧбе́нїемъ бᲂ
раз̾сꙋдѝ і҆єре́ѧ . неплᲂдѧ́щаѧ же пре́жде цр҃кви , нн҃ѣ прᲂцвѣтѐ дре́вᲂ
крⷭ҇та̀ , в̾ держа́вꙋ и҆ ᲂу҆тверже́нїе .

=сѣда́ленъ . гла́съ , д҃ . Д=в҃аѧ мр҃і́ѧ и҆ бцⷣа вᲂи́стинꙋ , ꙗ҆́кѡ ѻ҆́блакъ
свѣ́та дне́сь вᲂсїѧ̀ на́мъ , и҆ ѿ пра́ведникꙋ прᲂисхо́дитъ в̾ сла́вꙋ на́шꙋ .
не к̾ тᲂмꙋ̀ а҆да́мъ ѡ҆сꙋжда́етсѧ , и҆ є҆́вва ѿ ᲂу҆́зъ свᲂбᲂди́сѧ . и҆ сегѡ̀
ра́ди зᲂве́мъ вᲂпїю́ще , сᲂ дерзнᲂве́нїемъ є҆ди́нᲂй чи́стѣй , ра́дᲂсть
вᲂзвѣща́етъ ржⷭ҇тво̀ твᲂѐ все́й вселе́ннѣй . =сла́ва , и҆ ны́нѣ , то́йже .=

=пѣ́снь , д҃ . і҆рмо́съ . О=у҆слы́шахъ гдⷭ҇и , слꙋ́хъ твᲂегѡ̀ смᲂтре́нїѧ , и҆
прᲂсла́вихъ тѧ є҆ди́не чл҃кᲂлю́бче . ~Вᲂспѣва́емъ тѧ̀ гдⷭ҇и , вѣ́рнымъ спасе́нᲂе
приста́нище , пᲂда́вшагᲂ всѣ́мъ тебѐ ро́ждьшꙋю .= Т=ѧ̀ бг҃ᲂневѣ́стнаѧ ,
пᲂхвалꙋ̀ всѣ́хъ хрⷭ҇то́съ ꙗ҆ви́лъ є҆́сть , и҆ ᲂу҆тверже́нїе пᲂю́щимъ вѣ́рнѡ
твᲂѐ та́иньствᲂ . ~Неи҆скꙋсᲂбра́чнаѧ влⷣчце , твᲂи́ми мл҃твами , и҆збавлѧ́еми
прегрѣше́нїи , бл҃гᲂразꙋ́мнꙋ вси́ тѧ ᲂу҆блажа́емъ .

=и҆́нъ , і҆рмо́съ . П=рᲂро́къ а҆вва́кꙋмъ , мы́сленныма ѻ҆чи́ма прᲂви́дѣ гдⷭ҇и
прише́ствїе твᲂѐ . тѣ́мже и҆ вᲂпїѧ́ше , ѿ ю҆́га прїи́детъ бг҃ъ . сла́ва
си́лѣ твᲂе́й , сла́ва хрⷭ҇тѐ прише́ствїю твᲂемꙋ̀ . ~Патрїа́рхъ і҆а́кѡвъ ,
прᲂви́дѣвъ сп҃се вели́чїѧ ꙗ҆́снѡ смᲂтре́нїѧ твᲂегѡ̀ , вᲂпїѧ́ше дх҃ᲂмъ , кᲂ
і҆ꙋ́дѣ гл҃ѧ та́йнѡ , ѿ лѣ́тᲂрасли взы́де сн҃е мо́й , вᲂз̾вѣща́ѧ тѧ ѿ дв҃ы
бг҃а . ~Ны́нѣ же́злъ а҆арѡ́нᲂвъ , ѿ ко́рене дв҃дᲂва прᲂзѧ́бшїи . ны́нѣ дв҃аѧ
чⷭ҇таѧ прᲂи҆схо́дитъ , и҆ сликᲂствꙋ́етъ нб҃ᲂ и҆ землѧ̀ , и҆ всѧ̀ ѻ҆те́чествїѧ
ꙗ҆зы́къ , и҆ а҆́нна и҆ і҆ѡаки́мъ та́йнѡ . ~Ны́нѣ да весели́тсѧ нб҃ᲂ ,
да ра́дꙋетжесѧ землѧ̀ , и҆ да ликꙋ́етъ і҆ѡаки́мъ и҆ дв҃дъ . ѻ҆́въ ᲂу҆́бѡ ꙗ҆́кѡ
рᲂди́тель тво́й , и҆́же вᲂи́стинꙋ ро́ждьшей бг҃а . ѻ҆́въ же ꙗ҆́кѡ пра́ѻ҆ц҃ъ
тво́й , прᲂпᲂвѣ́даѧ твᲂѧ̀ вели́чествїѧ чⷭ҇таѧ . =сла́ва , трⷪ҇ченъ . С=ла́влю
без̾нача́льна бг҃а , ѻ҆ц҃а и҆ сн҃а и҆ ст҃а́гѡ дх҃а , є҆динᲂсꙋ́щнꙋю трⷪ҇цꙋ
несᲂзда́ннꙋю . є҆́йже пред̾стᲂѧ́тъ серафи́ми бл҃гᲂгᲂвѣ́йнѡ , зᲂвꙋ́ще , ст҃ъ ,
ст҃ъ , ст҃ъ є҆сѝ бж҃е . =и҆ ны́нѣ . П=ребез̾нача́льнᲂе нача́лᲂ , нача́лᲂ
прїе́млетъ и҆з̾ тебѐ бг҃ᲂрᲂди́тельнице , плᲂтьски́мъ вре́менемъ . и҆
пребыва́етъ сᲂбез̾нача́ленъ , и҆ вᲂпло́щьсѧ сло́вᲂ ѻ҆́ч҃ее , и҆ дх҃а
сᲂпрⷭ҇нᲂсꙋ́щна , сᲂхранѝ бжⷭ҇твенᲂе дᲂстᲂѧ́нїе .

=катава́сїѧ : О=у҆слы́шахъ гдⷭ҇и смᲂтре́нїѧ твᲂегѡ̀ та́иньствᲂ , разꙋмѣ́хъ
дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ .

=пѣ́снь , є҃ . і҆рмо́съ . Ꙗ҆́=кѡ сѣ́нь пи́саннагѡ мра́ка гада́нїе разо́рь ,
и҆ вѣ́рныхъ сбытїе́мъ и҆́стинымъ , бг҃ᲂѻ҆трᲂкᲂви́цы ра́ди ѡ҆зари́въ срⷣца̀ , и҆
на́съ свѣ́тᲂмъ твᲂи́мъ хрⷭ҇тѐ наста́ви . ~Вᲂспᲂе́мъ лю́дїє всѣ́хъ хᲂда́таицꙋ ,
и҆́же пᲂ на́съ бы́ти вино́внᲂмꙋ . є҆ѧ́же ѻ҆́бразꙋ ра́дᲂвахꙋсѧ спᲂдо́бльшесѧ
прᲂро́цы , и҆скᲂнѝ спасе́нїе ѿ тᲂѧ̀ плᲂдѧ́ще . =Ѿ= сꙋ́ха жезла̀ прᲂзѧбе́нїе ,
сщ҃е́нникꙋ , і҆и҃леви пᲂказа̀ раз̾сꙋжде́нїе . и҆ нн҃ѣ свѣ́тлᲂсть прᲂзѧ́бшихъ
пресла́внѡ , наꙋча́етъ ѿ непло́дᲂве пресла́внᲂе рᲂжде́нїе .

=и҆́нъ , і҆рмо́съ . Г=дⷭ҇и бж҃е на́шъ , ми́ръ да́ждь на́мъ . гдⷭ҇и бж҃е
на́шъ , стѧжи́ ны . гдⷭ҇и , ра́звѣ бᲂ тебѐ и҆но́гѡ незна́емъ , и҆́мѧ твᲂѐ
и҆мѧнꙋ́емъ . ~Пречи́стᲂе твᲂѐ ржⷭ҇тво̀ , дв҃ᲂ непᲂро́чнаѧ несказа́ннᲂ , и҆
зача́тїе неи҆з̾гл҃аннᲂ и҆ рᲂжде́нїе . ѽ невѣ́стᲂ неневѣ́стнаѧ , бг҃ъ бᲂ ве́сь
в̾ мѧ̀ ѡ҆блече́сѧ . ~Дне́сь да веселѧ́тсѧ а҆́нг҃льстїи чи́нᲂве , пѣ́сньми
да ликꙋ́ютъ и҆́же ѿ а҆да́ма . рᲂди́бᲂсѧ же́злъ , цвѣ́тъ вᲂзрасти́вши хрⷭ҇та̀
є҆ди́нагѡ и҆зба́вителѧ на́шегѡ . ~Дне́сь є҆́вва разрѣша́етсѧ ѡ҆сꙋжде́нїѧ ,
разрѣша́етжесѧ и҆ непло́дствᲂ , и҆ а҆да́мъ пе́рвыѧ клѧ́твы , ѡ҆ ржⷭ҇твѣ̀
твᲂе́мъ . тᲂбо́ю бᲂ ѿ тлѝ и҆зба́вихᲂмсѧ . ~Сла́ва тебѣ̀ прᲂсла́вльшемꙋ
непло́днꙋю дне́сь , рᲂди́бᲂсѧ же́злъ прⷭ҇нᲂцвѣтꙋ́щїи ѿ ѡ҆бѣща́нїѧ . ѿ него́же
прᲂзѧбѐ хрⷭ҇то́съ , цвѣ́тъ жи́зни на́шеѧ . =сла́ва , трⷪ҇ченъ . С=ла́ва тебѣ̀
ѻ҆́ч҃е ст҃ы́и бж҃е нерᲂжде́нне . сла́ва тебѣ̀ сн҃е без̾лѣ́тне є҆динᲂро́дне .
сла́ва тебѣ̀ д́ш҃е бжⷭ҇твеныи и҆ сᲂпрⷭ҇то́льныи , и҆́же ѿ ѻ҆ц҃а и҆схᲂдѧ́и , и҆
на́ сн҃ѣ пребыва́ѧи . =и҆ ны́нѣ . Б=ы́сть чре́вᲂ твᲂѐ сл҃нцꙋ нᲂси́лᲂ .
пребы́сть чистᲂта̀ твᲂѧ̀ ꙗ҆́кᲂже пре́жде , непᲂкᲂлѣби́ма дв҃ᲂ . хрⷭ҇то́съ бᲂ
сл҃нце ꙗ҆́кѡ ѿ черто́га жени́хъ ꙗ҆ви́сѧ и҆з̾ тебѐ .

=катава́сїѧ : ѽ= треблаже́ннᲂе дре́вᲂ , на не́мже распѧ́тсѧ хрⷭ҇то́съ цр҃ь и҆
гдⷭ҇ь . и҆́мже паде́сѧ и҆́же дре́вᲂмъ прельще́и , тᲂбо́ю прельще́нъ бы́стъ ,
хрⷭ҇то́ви пригво́ждьшемꙋсѧ пло́тїю , пᲂдаю́щемꙋ ми́ръ дш҃а́мъ на́шимъ .

=пѣ́снь , ѕ҃ . і҆рмо́съ . К=о́ гдⷭ҇ꙋ ѿ ки́та і҆ѡ́на вᲂпїѧ́ше , ты́ мѧ
вᲂз̾вѣдѝ и҆з̾ глꙋбины̀ а҆́да влⷣкᲂ . да ꙗ҆́кѡ и҆зба́вителю во́ гласѣ
хвале́нїѧ , и҆́стиннымъ же дх҃ᲂмъ пᲂжрꙋ́ ти . ~Ко́ гдⷭ҇ꙋ в̾ ско́рби непло́дства
вᲂзᲂпи́ста , бж҃їѧ мт҃ре бг҃ᲂмꙋ́драѧ рᲂди́телѧ . и҆ сїю̀ в̾ ро́ды рᲂдѡ́въ
рᲂди́вше , на ѻ҆́бщее спасе́нїе и҆ пᲂхвалꙋ̀ . ~Прїѧ́ша нбⷭ҇ныи да́ръ дᲂсто́инъ
бг҃ᲂви , бж҃їю мт҃рь , бг҃ᲂмꙋ́драѧ рᲂди́телѧ , самѣ́хъ херꙋви́мъ превы́шше
нᲂси́лᲂ , сло́ва и҆ зижди́телѧ рᲂди́тельницꙋ .

=и҆́нъ , і҆рмо́съ . Ꙗ҆́=кѡ во́ды мᲂрскі́ѧ чл҃кᲂлю́бче , во́лны жите́йскїѧ
пᲂгрꙋжа́ютъ мѧ . тѣ́мъ ꙗ҆́кѡ і҆ѡ́на вᲂпїю́ ти сло́ве , вᲂз̾ведѝ ѿ тлѝ живо́тъ
мо́й милᲂсе́рде гдⷭ҇и . ~Ст҃ꙋ́ю ст҃ы́хъ сꙋ́щꙋ , цѣлᲂмꙋ́дрїи рᲂди́теле твᲂѝ
чⷭ҇таѧ , вᲂз̾лᲂжи́ша тѧ въ хра́мѣ гдⷭ҇ни , вᲂспита́тисѧ че́стнѡ , и҆
ᲂу҆гᲂто́ватисѧ въ мт҃рь є҆мꙋ̀ . ~Непло́ды и҆ мт҃ри ликꙋ́йте , дерза́йте , и҆
и҆гра́йте без̾ча́дныѧ . без̾ча́дна бᲂ непло́ды , бцⷣꙋ прᲂзѧба́етъ , ꙗ҆́же
и҆зба́витъ ѿ бᲂлѣ́зни є҆́ввꙋ , и҆ клѧ́твы а҆да́ма . ~Слы́шꙋ дв҃да пᲂю́ща ти ,
приведꙋ́тсѧ дв҃ы пᲂ тебѣ̀ , приведꙋ́тсѧ в̾ цр҃кᲂвь цр҃е́вꙋ . и҆ с̾ ни́мъ тѧ̀ и҆
а҆́зъ дще́рь цр҃е́вꙋ вᲂспѣва́ю . ~Пᲂе́мъ ст҃о́е твᲂѐ ржⷭ҇тво̀ , чте́мъ и҆
непᲂро́чнᲂе зача́тїе твᲂѐ , невѣ́стᲂ бг҃ᲂзва́ннаѧ и҆ дв҃ᲂ . сла́вѧтъ же
с̾ на́ми и҆ а҆́нг҃льстїи чи́ни , и҆ ст҃ы́хъ дс҃и . =сла́ва , трⷪ҇ченъ . В=ъ
тебѣ̀ трⷪ҇ческᲂе та́иньствᲂ пᲂе́тсѧ , и҆ сла́витсѧ чⷭ҇таѧ . ѻ҆ц҃ъ бᲂ
бл҃гᲂи҆зво́ли , и҆ сло́вᲂ всели́сѧ в̾ тѧ̀ , и҆ бжⷭ҇твеныи дх҃ъ тебѐ ѡ҆сѣнѝ .
=и҆ ны́нѣ . З=лата́ѧ кади́льница бы́сть , ѻ҆́гнь бᲂ вᲂ ᲂу҆тро́бѣ твᲂе́й
всели́сѧ , сло́вᲂ ѿ́ дх҃а ст҃а , и҆ чл҃ческимъ зра́кᲂмъ в̾ тебѣ̀ ви́дѣсѧ ,
бг҃ᲂрᲂди́тельнице чⷭ҇таѧ .

=катава́сїѧ : В=о́днагѡ ѕвѣ́рѧ вᲂ ᲂу҆тро́бѣ , дла́ни і҆ѡ́на крⷭ҇тᲂѡ҆бра́знѡ
распрᲂсте́ръ , спасе́ннꙋю стра́сть прᲂѡбража́ше ꙗ҆́снѣ . тѣ́мъ и҆ тридне́внѡ
и҆з̾ше́дъ , преми́рнᲂе вᲂскрⷭ҇нїе прᲂписа́ше , пло́тїю пригвᲂжде́на хрⷭ҇та̀
бг҃а . и҆ тридне́внымъ вᲂскрⷭ҇нїемъ , ми́ра прᲂсвѣ́щшагѡ .

=кᲂнда́къ . гла́съ , д҃ . І҆=ѡаки́мъ и҆ а҆́нна пᲂнᲂше́нїѧ без̾ча́дства ,
а҆да́мъ же и҆ є҆́вва , ѿ тлѝ сме́ртныѧ свᲂбᲂди́стасѧ , пречⷭ҇таѧ ст҃ы́мъ
ржⷭ҇тво́мъ твᲂи́мъ . то̀ пра́зднꙋютъ и҆ лю́дїє твᲂѝ , вины̀ грѣхо́вныѧ
и҆зба́вльшесѧ вᲂпїю́ще ти , непло́ды ражда́етъ бцⷣꙋ и҆ пита́тельницꙋ жи́зни
на́шеѧ . =и҆́кᲂсъ . М=л҃тва кꙋ́пнѡ и҆ вᲂздыха́нїе , непло́дства и҆
без̾ча́дства , і҆ѡаки́ма и҆ а҆́нны бг҃ᲂпрїѧ́тнᲂе , и҆ вᲂ ᲂу҆́ши гдⷭ҇ни вни́де ,
и҆ прᲂзѧбѐ пло́дъ живᲂно́сенъ ми́рꙋ . ѻ҆́въ бᲂ мл҃твꙋ на гᲂрѣ̀ твᲂрѧ́ше .
ѻ҆́ва же в̾ садѣ̀ пᲂнᲂше́нїе нᲂша́ше . нᲂ съ ра́дᲂстїю , непло́ды ражда́етъ
бцⷣꙋ , и҆ пита́тельницꙋ жи́зни на́шеѧ .

=пѣ́снь , з҃ . і҆рмо́съ . К=ꙋпина̀ в̾ гᲂрѣ̀ ѻ҆гне́мъ палѧ́щи , ѡ҆брᲂси́ма
пе́щь халдѣ́йскаѧ , ꙗ҆́вѣ прᲂписа́ тѧ бг҃ᲂневѣ́стнаѧ , бжⷭ҇твенныи бᲂ
беспло́тныи в̾ пло́тнѣмъ чре́вѣ , ѻ҆́гнь неѡ҆па́льнѡ прїѧ́тъ . тѣ́мже
и҆з̾ тебѐ ро́ждьшемꙋсѧ пᲂе́мъ , бл҃гᲂслᲂве́нъ бг҃ъ ѻ҆ц҃ъ на́шихъ . ~Твᲂѐ
в̾ веще́ственыхъ ꙗ҆вле́нїе , закᲂнᲂда́вецъ вᲂзбранѝ разꙋмѣ́ти . вели́кᲂе
пречⷭ҇таѧ та́иньствᲂ , немꙋ́дрити ни́жнихъ , ѻ҆бра́знѡ наказꙋ́ѧ и҆нᲂгда̀ .
тѣ́мже ᲂу҆ди́вльсѧ чꙋдесѝ гл҃аше , блгⷭ҇ве́нъ бг҃ъ ѻ҆ц҃ъ на́шихъ . ~Го́рꙋ и҆
две́рь нбⷭ҇нꙋю , и҆ мы́сленꙋю лѣ́ствицꙋ бг҃ᲂлѣ́пнѡ , ли́къ бжⷭ҇твеныи
прᲂнаречѐ . ѿ неѧ́же ка́мень ѿсѣче́сѧ , не рꙋка́ми мꙋ́жескими . и҆ две́рь
є҆́юже про́йде гдⷭ҇ь , и҆́же чꙋдесе́мъ бг҃ъ ѻ҆ц҃ъ на́шихъ .

=и҆́нъ , і҆рмо́съ . Х=алдѣ́йскаѧ пе́щь ѻ҆гне́мъ распала́ема , прᲂхлажда́шесѧ
дх҃ᲂмъ бж҃їимъ застꙋпле́нїемъ , ѻ҆́трᲂцы же пᲂѧ́хꙋ , бл҃гᲂслᲂве́нъ бг҃ъ ѻ҆ц҃ъ
на́шихъ .= П=ра́зднꙋемъ чⷭ҇таѧ , и҆ вѣ́рнѡ пᲂкланѧ́емсѧ ст҃о́мꙋ твᲂемꙋ̀
ржⷭ҇твꙋ̀ , пᲂю́ще сн҃а твᲂегѡ̀ , и҆́мже и҆зба́вихᲂмсѧ , дре́внѧгѡ а҆да́мᲂва
ны́нѣ ѡ҆сꙋжде́нїѧ . ~Ны́нѣ а҆́нна весели́тсѧ , и҆ вᲂпїе́тъ хва́лѧщисѧ ,
непло́ды сꙋ́щи рᲂди́хъ бж҃їю мт҃рь , є҆ѧ́же ра́ди ѡ҆сꙋжде́нїе є҆́ввинᲂ
разрѣши́сѧ , и҆ ꙗ҆́же в̾ печа́лѣхъ бᲂлѣ́знь . ~А҆да́мъ свᲂбᲂди́сѧ , и҆ є҆́вва
ликꙋ́етъ , и҆ вᲂпїе́тъ дх҃ᲂмъ к̾ тебѣ̀ бцⷣе . тᲂбо́ю и҆зба́вихᲂмсѧ первᲂро́дныѧ
клѧ́твы , ꙗ҆́вльшꙋсѧ хрⷭ҇тꙋ̀ бг҃ꙋ . =Ѽ= чре́вᲂ вмѣсти́вшее бж҃їе село̀ . ѽ
ᲂу҆тро́бᲂ нᲂси́вшаѧ небе́съ ши́ршꙋю . прⷭ҇то́лъ непᲂстᲂѧ́нныи , мы́сленыи
кᲂвче́гъ сщ҃е́нїѧ . =сла́ва , трⷪ҇ченъ . Ѻ҆=ц҃а прᲂсла́вимъ , и҆ сн҃а и҆ дх҃а
вᲂ є҆ди́нствѣ бжⷭ҇тва̀ , трⷪ҇цꙋ ст҃ꙋ́ю , нераздѣ́льнꙋ несᲂзда́ннꙋ , и҆
приснᲂсꙋ́щнꙋ , и҆ є҆динᲂсꙋ́щнꙋ . =и҆ ны́нѣ . Т=ы̀ бг҃а є҆ди́на рᲂдила̀ є҆сѝ
пресла́внѡ . ты̀ є҆стество̀ ѡ҆бнᲂви́ла є҆сѝ ржⷭ҇тво́мъ сѝ мр҃і́е . ты̀ є҆́ввꙋ
разрѣши́ла є҆сѝ пе́рвыѧ клѧ́твы , бг҃ᲂрᲂди́тельнице чⷭ҇таѧ .

=катава́сїѧ : Б=езꙋ́мна за́пᲂвѣдь мꙋчи́телѧ ѕлᲂчести́вагѡ , людьмѝ
пᲂкᲂлеба̀ , ды́шꙋща преще́нїемъ и҆ ѕлᲂхꙋле́нїемъ бг҃ᲂстꙋ́днымъ . ѡ҆ба́че
трїе́хъ ѻ҆́трᲂкъ неи҆скꙋсѝ ꙗ҆́рᲂсть ѕвѣ́рьскаѧ , ни ѻ҆́гнь снѣда́ѧи . нᲂ
ды́шꙋщꙋ хла́днᲂмꙋ дх҃ꙋ , сᲂ ѻ҆гне́мъ сꙋ́ще пᲂѧ́хꙋ , препѣ́тыи ѻ҆ц҃ъ на́шихъ бж҃е
блгⷭ҇ве́нъ є҆сѝ .

=пѣ́снь , и҃ . і҆рмо́съ . В=ъ пещѝ ѻ҆́трᲂчестѣй , прᲂѡ҆брази́лъ є҆сѝ
и҆нᲂгда̀ свᲂю̀ мт҃рь гдⷭ҇и . ѻ҆́бразъ же си́хъ ѻ҆гнѧ̀ и҆з̾бавлѧ́ше , неѡ҆па́льнѡ
вше́дшихъ . ю҆́же пᲂе́мъ ꙗ҆́вльшꙋсѧ тᲂбо́ю кᲂнце́мъ дне́сь , и҆ превᲂзно́симъ вᲂ
всѧ̀ вѣ́ки . ~И҆́же к̾ бг҃ꙋ на́шемꙋ примире́нїѧ прᲂнарече́наѧ ски́нїе , ны́нѣ
бы́ти начина́етъ , ро́ждьши сло́вᲂ , на́мъ дебельство́мъ пло́ти ꙗ҆́вльшасѧ .
є҆го́же пᲂе́мъ , ѿ небы́тїѧ бытїѐ тѣ́мъ прїе́мшїи , и҆ превᲂзно́симъ вᲂ
всѧ̀ вѣ́ки . ~Непло́дныѧ прелᲂже́нїе , ми́рнᲂе бл҃ги́хъ раз̾рѣшѝ непло́дствᲂ ,
и҆ ꙗ҆́снѡ чꙋ́дᲂ хрⷭ҇та̀ пᲂказа̀ , к̾ земны́мъ прише́дша . є҆го́же пᲂе́мъ , и҆́же
ѿ небы́тїѧ бытїѐ прїе́мшїи , и҆ превᲂзно́симъ вᲂ всѧ̀ вѣ́ки .

=и҆́нъ , і҆рмо́съ . П=ᲂкрыва́ѧй вᲂда́ми превы́спреннѧѧ свᲂѧ̀ , пᲂлага́ѧй
мо́рю предѣ́лъ песо́къ , и҆ сᲂдержа́и зе́млю . тѧ̀ пᲂе́тъ сл҃нце , тѧ̀ сла́витъ
лꙋна̀ , тебѣ̀ прино́ситъ хвалꙋ̀ всѧ̀ тва́рь , ꙗ҆́кѡ сᲂдѣ́телю всѣ́мъ во́ вѣки .
~Сᲂтвᲂри́выи пресла́внаѧ непло́днѣй ᲂу҆тро́бѣ , ѿве́рзыи а҆́ннѣ неражда́ющаѧ
лᲂжесна̀ , и҆ пло́дъ є҆́й да́въ . ты̀ бж҃е ст҃ы́й , ты̀ сн҃е дв҃ыѧ , ты̀
ѿ сеѧ̀ пло́ть прїѧ́тъ , прⷭ҇нᲂцвѣтꙋ́щїѧ дв҃ы и҆ бцⷣы . ~Затвᲂрѧ́ѧи бе́зднꙋ и҆
ѿверза́ѧи ю҆̀ , вᲂзнᲂсѧ́и во́дꙋ вᲂ ѻ҆́блацѣхъ , и҆ дава́ѧи до́ждь . ты̀ да́выи
гдⷭ҇и ѿ непло́дна ко́рене прᲂзѧба́ти а҆́ннѣ ст҃ѣ́й , пречи́стъ пло́дъ , и҆
рᲂди́ти бцⷣꙋ . ~Дѣ́лателю пᲂмысло́мъ на́шимъ , и҆ насади́телю дш҃а́мъ , ты̀
непло́днꙋ зе́млю бл҃гᲂпло́днꙋ пᲂказа́въ . ты̀ и҆́же дре́вле сꙋхꙋ́ю браздꙋ̀ ,
ражда́ющꙋ кла́съ плᲂдᲂно́сенъ сᲂдѣ́лаѧ , а҆́ннꙋ ст҃ꙋ́ю , пречи́стъ пло́дъ
и҆зрасти́ти бцⷣꙋ . ~Прїиди́те всѝ ᲂу҆́зримъ , ꙗ҆́кѡ ѿ черто́га ма́ла бж҃їи
гра́дъ ны́нѣ ражда́емь . и҆́же ѿ две́ри ᲂу҆тро́бныѧ , и҆схо́дъ и҆мꙋ́щꙋю ,
вхо́дъ же невѣ́дꙋщꙋ ѻ҆бще́нїѧ . є҆ди́нъ бг҃ъ зижди́тель , сею̀ про́йде стезе́ю
стра́ннᲂю . =бл҃гᲂслᲂви́мъ ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ѽ= трⷪ҇це
пресꙋ́щнаѧ , є҆ди́нице сᲂбез̾нача́льнаѧ , тѧ̀ пᲂе́тъ и҆ трепе́щетъ мно́жествᲂ
а҆́нг҃лъ . нб҃ᲂ и҆ землѧ̀ , и҆ бе́здны ᲂу҆жаса́ютсѧ . челᲂвѣ́цы бл҃гᲂслᲂвѧ́тъ .
ѻ҆́гнь рабо́таетъ , и҆ всѧ̀ пᲂслꙋ́шаютъ тебѐ трⷪ҇це ст҃а́ѧ со́ страхᲂмъ , ꙗ҆́же
въ тва́ри . =и҆ ны́нѣ . Ѽ= но́вᲂе слы́шанїе , бг҃ъ сн҃ъ жены̀ . ѽ без̾сѣ́менна
ржⷭ҇тва̀ , без̾мꙋ́жнаѧ мт҃и , и҆ рᲂжде́ннᲂе бг҃ъ . ѽ ᲂу҆жа́снᲂ чꙋ́дᲂ , ѽ
зача́тїѧ стра́ннагѡ дв҃ыѧ . ѽ несказа́ннагѡ ржⷭ҇тва̀ , вᲂи́стинꙋ па́че ᲂу҆ма̀
всѧ̀ и҆ видѣ́нїѧ .

=катава́сїѧ : Х=ва́лимъ , блгⷭ҇ви́мъ , кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Бл҃гᲂслᲂви́те дѣ́ти , трⷪ҇цы равнᲂчи́сленнїи ,
сᲂдѣ́телѧ ѻ҆ц҃а бг҃а . по́йте сᲂше́дшагѡ сло́ва , и҆ ѻ҆́гнь в̾ ро́сꙋ
претво́ршагѡ . и҆ превᲂзнᲂси́те всѣ́мъ живо́тъ даю́щагѡ , дх҃а прест҃а́гѡ
во́ вѣки всѧ̀ .= Ч=естнѣ́йшꙋ непᲂе́мъ .= т=о́чїю , в̾ нлⷣю честнѣ́йшꙋ
пᲂе́тсѧ .

=пѣ́снь , ѳ҃ . і҆рмо́съ . Ꙗ҆́=же пре́жде сл҃нца , свѣти́льника бг҃а
вᲂз̾сїѧ́вша , пло́тїю к̾ на́мъ прише́дша и҆з̾ бᲂкꙋ̀ дв҃чꙋ , неи҆зрече́ннѡ
вᲂчл҃чьшасѧ , бл҃гᲂслᲂве́ннаѧ чⷭ҇таѧ , тѧ̀ бцⷣе велича́емъ .= И҆́=же
непᲂкᲂри́вымъ лю́демъ , и҆з̾ ка́мене и҆стᲂчи́въ во́дꙋ . бл҃гᲂпᲂкᲂри́вымъ же
ꙗ҆зы́кѡмъ , да́рꙋетъ ѿ чре́слъ непло́дныхъ , пло́дъ на весе́лїе на́мъ , тѧ̀
бг҃ᲂмт҃и чⷭ҇таѧ . ю҆́же дᲂсто́йнѡ велича́емъ . ~И҆́же неми́лᲂстивнагѡ дре́внѧгѡ
пᲂгꙋбле́нїѧ ѡ҆сꙋжде́нїе , и҆ пра́матере и҆справле́нїе . и҆́же ро́дꙋ к̾ бг҃ꙋ
винꙋ̀ присвᲂе́нїѧ , к̾ зижди́телю мо́стъ , тѧ̀ бцⷣе велича́емъ .

=и҆́нъ , і҆рмо́съ . Ч=ꙋ́же є҆́сть , мт҃ремъ дв҃ᲂю бы́ти , и҆ стра́ннѡ дв҃амъ ,
дѣ́ти ражда́ти , на тебѣ̀ бцⷣе ѡ҆бᲂѐ смᲂтре́нїе бы́сть . тѣ́мъ тѧ̀ всѧ̀
племена̀ земна́ѧ непреста́ннѡ велича́емъ . ~Дᲂсто́йнѡ бж҃їѧ мт҃и , твᲂеѧ̀
чистᲂты̀ ржⷭ҇тво̀ наслѣ́дᲂва , є҆́же ѿ ѻ҆бѣща́нїе . и҆нᲂгда́ бᲂ непло́днѣй ,
бг҃ᲂпрᲂзѧбе́нъ пло́дъ вдала́сѧ є҆сѝ . тѣ́мъ тѧ всѧ̀ кᲂлѣ́на землена́ѧ ,
непреста́ннѡ велича́емъ . ~И҆спо́лнисѧ вᲂпїю́щагѡ прᲂро́чествᲂ . рече́ бᲂ ,
вᲂста́влю сѣ́нь па́д̾шꙋюсѧ , сщ҃е́ннагѡ дв҃да , в̾ тебѣ̀ чи́стаѧ
прᲂѡ҆брази́вшꙋюсѧ . є҆ѧ́же ра́ди всѣ́хъ чл҃къ пе́рсть , в̾ тѣ́лᲂ сᲂзда́сѧ
бж҃їе . ~Пелена́мъ пᲂкланѧ́емсѧ твᲂи́мъ бцⷣе , сла́вимъ да́вшагᲂ пло́дъ
непло́днѣй пре́жде . и҆ ѿве́рзша лᲂжесна̀ неражда́ющѣй пресла́внѡ . твᲂри́тъ
бᲂ всѧ̀ є҆ли́ка хо́щетъ , бг҃ъ сы́и самᲂвла́стенъ . ~Ꙗ҆́кѡ да́ръ тебѣ̀ бцⷣе
пѣ́нїе , ѿ а҆́нны ро́ждьшейсѧ вѣ́рнѡ дарᲂно́симъ , мт҃ри , мт҃рь . дв҃ы же ,
дв҃ꙋ є҆ди́нꙋ , славᲂсло́вѧще пᲂкланѧ́емтисѧ , пᲂе́мъ и҆ сла́вимъ . =сла́ва ,
трⷪ҇ченъ . Ч=ꙋ́же є҆́сть без̾зако́ннымъ сла́вити без̾нача́льнꙋю трⷪ҇цꙋ .
ѻ҆ц҃а же и҆ сн҃а , и҆ ст҃а́гѡ дх҃а , несᲂзда́ннꙋю вседержа́внꙋю . є҆ю́же ми́ръ
ве́сь сᲂдержи́тсѧ , ма́нїемъ держа́вы є҆ѧ̀ . =и҆ ны́нѣ . В=мѣсти́ла є҆сѝ вᲂ
ᲂу҆тро́бѣ свᲂе́й дв҃ᲂ мт҃и , є҆ди́нагᲂ ѿ трⷪ҇цы хрⷭ҇та̀ цр҃ѧ . є҆го́же пᲂе́тъ
всѧ̀ тва́рь , и҆ трепе́щꙋтъ вы́шнїи чи́нᲂве . тᲂго̀ мᲂлѝ всечⷭ҇таѧ , спасти́сѧ
дш҃а́мъ на́шимъ .

=катава́сїѧ : Т=а́инъ є҆сѝ бцⷣе ра́й , невᲂздѣ́ланнᲂ вᲂз̾расти́вши
хрⷭ҇та̀ , и҆́мже крⷭ҇тнᲂе и҆ живᲂно́снᲂе на землѝ насажде́нᲂ бы́сть дре́вᲂ .
тѣ́мъ ны́нѣ вᲂзнᲂси́мꙋ , пᲂкланѧ́ющесѧ є҆мꙋ́ тѧ велича́емъ . =пᲂсе́мъ ,
вмѣ́стѡ , дᲂсто́йнѡ є҆́сть , і҆рмо́съ пᲂе́мъ : Ч=ꙋ́же є҆́сть .= а҆́ще ли
в̾ недѣ́лю пᲂе́мъ : Д=ᲂсто́йнѡ є҆́сть . =свѣти́ленъ . Ѿ= непло́дныѧ дне́сь
а҆́нны , цвѣ́тъ прᲂи҆зы́де бцⷣа , всѧ̀ бл҃гᲂꙋха́нїѧ бжⷭ҇твенагѡ , и҆спᲂлнѧ́ющи
кᲂнцы̀ ми́ра , и҆ ра́дᲂсти всю̀ напᲂлнѧ́ющи тва́рь . ю҆́же пᲂю́ще дᲂсто́йнѡ
вᲂсхвалѧ́емъ , ꙗ҆́кѡ сꙋ́щꙋ земнᲂро́дныхъ превы́шшꙋ . =три́жды .=

Н=а хвали́тѣхъ , стихѣ́ры , на д҃ . гла́съ , а҃ . Ѽ= ди́внᲂе чꙋ́дᲂ ,
и҆сто́чникъ жи́зни , ѿ непло́дᲂве ражда́етсѧ , и҆ бл҃гᲂда́ть плᲂди́ти свѣ́тлѡ
начина́етсѧ . весели́сѧ і҆ѡаки́ме , бцⷣы бы́въ рᲂди́тель . нѣ́сть и҆́нъ ꙗ҆́кᲂже
ты̀ , ѿ земны́хъ рᲂди́тель бг҃ᲂпрїѧ́тенъ . бг҃ᲂвмѣсти́маѧ бᲂ ѻ҆трᲂкᲂви́ца ,
бж҃їе селе́нїе , прест҃а́ѧ гᲂра̀ , тᲂбо́ю на́мъ дарᲂва́сѧ . =два́жды . Ѽ=
ди́внᲂе чꙋ́дᲂ , и҆́же ѿ непло́дᲂве пло́дъ , вᲂсїѧ́въ манᲂве́нїемъ всѣ́хъ
сᲂдѣ́телѧ и҆ вседержи́телѧ , до́блественѡ мирско́е бл҃ги́хъ раз̾рѣшѝ
непло́дствᲂ . мт҃ри , съ мт҃рїю бг҃ᲂро́дичнᲂю , ликꙋ́йте зᲂвꙋ́ще ,
ѡ҆бра́дᲂваннаѧ ра́дꙋисѧ , с̾ тᲂбо́ю гдⷭ҇ь , пᲂдаѧ́и ми́рᲂви тᲂбо́ю ве́лїю
млⷭ҇ть . ~Сто́лпъ цѣлᲂмꙋ́дрїѧ ѡ҆дш҃евле́нъ , и҆ свѣтлᲂпрїѧ́тенъ , блиста́ѧсѧ
бл҃гᲂда́тїю , а҆́нна бл҃гᲂслᲂве́наѧ , ꙗ҆́вльшисѧ пᲂрᲂдѝ . прилᲂже́нїе
вᲂи́стинꙋ дв҃ьства , бжⷭ҇твенᲂе прᲂцвѣте́нїе . ю҆́же вседв҃ьственыѧ , и҆
дв҃ьства лю́бѧщїи дарᲂва́нїе , дв҃ьства дᲂбро́тꙋ ꙗ҆́вѣ пᲂдаю́щꙋ , и҆ да́рꙋющꙋ
всѣ́мъ вѣ́рнымъ ве́лїю млⷭ҇ть . =сла́ва , и҆ ны́нѣ . гла́съ , ѕ҃ . С=е́й дн҃ь
гдⷭ҇нь , ра́дꙋйтесѧ лю́дїє . се́бᲂ свѣ́тꙋ черто́гъ , и҆ кни́га сло́ва
живо́тнагѡ , ѿ ᲂу҆тро́бы прᲂизы́де . и҆ ꙗ҆́же к̾ вᲂсто́кꙋ две́рь ро́ждьшисѧ ,
ѡ҆жида́етъ вхо́да ст҃лѧ вели́кагѡ . є҆ди́на , и҆ є҆ди́нагᲂ в̾вᲂдѧ́щи хрⷭ҇та̀ вᲂ
вселе́ннꙋю , вᲂ спасе́нїе дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ . =Н=а литꙋргі́и , б=л҃же́нна ,
ѿ кано́на , в҃ гѡ гла́са , пѣ́снь г҃ , на д҃ . =и҆ =дрꙋга́гѡ кано́на , и҃ гѡ
гла́са , пѣ́снь ѕ҃ , на д҃ .

П=ᲂ вхо́дѣ : т=рᲂпа́рь , пра́здникꙋ . сла́ва , и҆ ны́нѣ . кᲂнда́къ ,
пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ ны́нѣ блажа́тъ мѧ всѝ ро́ди . =а҆пⷭ҇лъ , к=ъ филипписі́ѡмъ .
заⷱ҇ , с҃м . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ .
=сти́хъ . л=ицꙋ̀ твᲂемꙋ̀ пᲂмо́лѧтсѧ бᲂга́тїи лю́дьстїи . =є҆ѵⷢ҇а́лїе , ѿ=
лꙋкѝ . заⷱ҇ , н҃д . =вмѣ́стѡ , дᲂсто́йнѡ є҆́сть , і҆рмо́съ пᲂе́мъ : Ч=ꙋ́же
є҆́сть . =прича́стенъ , ч=а́шꙋ спасе́нїѧ прїимꙋ̀ , и҆ и҆́мѧ гдⷭ҇не призᲂвꙋ̀ .

~На трапе́зѣ , ᲂу҆тѣше́нїе бра́тїи . ~а҆́ще ли бꙋ́детъ , пра́здникъ , се́й
в̾ сре́дꙋ , и҆лѝ в̾ пѧто́къ , разрѣша́емъ на ры́бꙋ и҆ вино̀ , а҆ не на сы́ръ ,
и҆ млеко̀ . ᲂу҆держа́нᲂ бᲂ бы́сть бжⷭ҇твеными пра́вилы , и҆ ст҃ы́ми ѻ҆ц҃ы ,
мирѧ́нᲂмъ мѧ́са , а҆ и҆́нᲂкᲂмъ млека̀ , и҆ ꙗ҆́ицъ , ника́кᲂже ꙗ҆́сти . А҆́ще ли
прилꙋчи́тсѧ , пра́здникъ сі́и , в̾ пᲂнедѣ́льникъ , мирѧ́не разрѣша́ютъ
на мѧ́сᲂ , и҆ сы́ры , и҆ ꙗ҆́ица . и҆́нᲂцы же то́чїю , на ры́бꙋ , и҆ вино̀ .
Пра́зднꙋетжесѧ ᲂу҆́бѡ сі́и , пра́здникъ , пѧ́ть дне́й .

