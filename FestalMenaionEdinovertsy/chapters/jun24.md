=МЦⷭ҇А И҆Ю́НѦ ВЪ К҃Д ДН҃Ь=

=ржⷭ҇тво̀ честна́гѡ и҆ сла́внагѡ прⷪ҇рка прⷣтчи и҆ крⷭ҇тлѧ і҆ѡа́нна . =Н=а
ма́лѣй вече́рни , стихѣ́ры . гла́съ , и҃ . поⷣ . ѽ =пресла́внᲂе чꙋ́дᲂ .= Ѽ
=пресла́внᲂе чꙋ́дᲂ .꙳ и҆з̾ преста́рыѧ мт҃ре ,꙳ бж҃їѧ сло́ва пред̾вѣ́стникъ ,꙳
і҆ѡа́ннъ дне́сь прᲂизы́ти и҆́детъ .꙳ и҆ свѧза́вшїисѧ ꙗ҆зы́къ ,꙳ ꙗ҆снѣ́йше
ржⷭ҇тво́мъ гл҃ати ꙗ҆влѧ́етъ .꙳ ѽ неи҆з̾рече́ннᲂмꙋ ти млрⷭ҇дїю влⷣкᲂ .꙳ и҆́мже
хрⷭ҇тѐ ,꙳ спасѝ дш҃а на́ша , ꙗ҆́кѡ милᲂсе́рдъ . =Ѽ =пресла́внᲂе чꙋ́дᲂ .꙳
в̾ рᲂже́ныхъ жена́ми ,꙳ пррⷪ҇къ же превы́шши ,꙳ мт҃рьнѧгѡ непло́дствїѧ
разрѣша́етъ пло́дъ .꙳ и҆́же дх҃ᲂмъ и҆ си́лᲂю прише́дъ и҆лїино́ю ,꙳ гдⷭ҇нь пꙋ́ть
и҆спра́вити .꙳ ѽ несказа́ннᲂмꙋ ти прᲂмышле́нїю влⷣкᲂ .꙳ и҆́мже хрⷭ҇тѐ ,꙳
спасѝ дш҃а на́ша , ꙗ҆́кѡ милᲂсе́рдъ .= Ѽ =пресла́внᲂмꙋ чꙋдесѝ .꙳ прᲂпᲂвѣ́давыи
хрⷭ҇то́вᲂ к̾ чл҃кѡмъ и҆злїѧ́нїе ,꙳ превы́ше пᲂказꙋ́етъ всѣ́хъ тᲂго̀
гла́сᲂмъ .꙳ и҆ ро́ждьшей раз̾рѣша́етъ непло́дїе ,꙳ си́лᲂю бжⷭ҇твенᲂю ,꙳ и҆
заха́рїинъ ꙗ҆зы́къ .꙳ ѽ вели́кимъ чꙋдесе́мъ влⷣкᲂ .꙳ и҆́хже ра́ди хрⷭ҇тѐ ,꙳
спасѝ чтꙋ́щїѧ твᲂегѡ̀ вели́кагѡ прⷣтчꙋ .

=сла́ва . гла́съ , то́йже . самᲂгла́сенъ . П=ᲂдᲂба́етъ і҆ѡа́ннꙋ
бл҃гᲂꙋха́нїе . пᲂдᲂба́етъ крⷭ҇тлю пѣва́нїи красᲂта̀ . сі́и бᲂ прᲂпᲂвѣ́да и҆́же
и҆з̾ нача́ла на́шегѡ спасе́нїѧ , взыгра́выисѧ во́ чревѣ , и҆ вᲂпїѧ̀
в̾ пꙋсты́ни , пᲂка́йтесѧ . цр҃е́въ во́инъ , прⷣтча бл҃гᲂда́ти . и҆́же а҆́гньца
прᲂвᲂзвѣща́ѧ , и҆ сп҃са мᲂлѧ̀ ѡ҆ дш҃а́хъ на́шихъ . =и҆ нн҃ѣ , боⷢ҇ . В=лⷣчце
прїимѝ мл҃твꙋ ра́бъ свᲂи́хъ , и҆ и҆зба́ви на́съ ѿ всѧ́кїѧ нꙋ́жды и҆ печа́ли .
=прᲂки́менъ , дню̀ .=

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Оу҆ѧснѝ
сво́й ꙗ҆зы́къ ꙳ свѣ́тлѡ заха́рїе .꙳ прᲂро́къ ѻ҆трᲂча̀ бж҃їи ꙳ бꙋ́детъ
вᲂзᲂпи́въ ,꙳ и҆ сло́вꙋ бжⷭ҇твенᲂмꙋ прⷣтча .

=сти́хъ : бл҃гᲂслᲂве́нъ гдⷭ҇ь бг҃ъ і҆и҃левъ ,꙳ ꙗ҆́кѡ пᲂсѣтѝ и҆ сᲂтвᲂрѝ
и҆збавле́нїе лю́демъ свᲂи́мъ . Ꙗ҆=ви́лсѧ є҆сѝ ꙳ ѿ мт҃рьнихъ лᲂже́снъ
і҆ѡа́нне ,꙳ бг҃ᲂви ѡ҆сщ҃е́нъ .꙳ не вᲂста́ бᲂ бо́лїи в̾ чл҃цѣхъ ,꙳ никто́же
па́че тебѐ нигдѣ́же .

=сти́хъ : и҆ ты̀ ѻ҆трᲂча̀ ,꙳ прᲂро́къ вы́шнѧгѡ нарече́шисѧ . Р=азрѣшѝ
ѻ҆́ч҃ее ꙳ пребл҃же́нне неглаше́нїе .꙳ ꙗ҆́кᲂже без̾ча́дства ключа̀ ,꙳ разрѣши́лъ
є҆сѝ ро́ждьшей .꙳ рᲂди́всѧ ѿ бжⷭ҇твеныѧ бл҃гᲂда́ти . =сла́ва , и҆ ны́нѣ .
гла́съ , и҃ . В=и́ждь є҆лисаве́тъ , к̾ дв҃ѣй мр҃і́и гл҃ющꙋ , что̀ прїи́де кᲂ
мнѣ̀ мт҃и гдⷭ҇а мᲂегѡ̀ ; ты̀ цр҃ѧ но́сиши , и҆ а҆́зъ во́ина . ты̀ закᲂнᲂда́вца ,
и҆ а҆́зъ закᲂнᲂпᲂлᲂжи́телѧ . ты̀ сло́вᲂ , и҆ а҆́зъ гла́съ , прᲂпᲂвѣ́дающъ
црⷭ҇твᲂ нбⷭ҇нᲂе .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . П=рⷪ҇ро́че и҆ прⷣтче прише́ствїѧ хрⷭ҇то́ва , дᲂсто́йнᲂ
вᲂсхвали́ти тѧ недᲂꙋмѣ́емъ мы̀ , и҆́же любо́вїю чтꙋ́щїи тѧ . непло́дїе бᲂ
ро́ждьшїѧ , и҆ ѻ҆́ч҃ее без̾гла́сїе разрѣша́етсѧ , сла́внымъ и҆ чⷭ҇тны́мъ
ржⷭ҇тво́мъ твᲂи́мъ . и҆ вᲂплᲂще́нїе сн҃а бж҃їѧ , ми́рᲂви прᲂпᲂвѣ́даетсѧ .
=сла́ва , и҆ ны́нѣ , боⷢ҇ . И҆́=же ѿ́ вѣка ᲂу҆тае́ннᲂе , и҆ а҆́нг҃лѡмъ
несвѣ́дᲂмᲂе та́иньствᲂ , тᲂбо́ю бцⷣе земны́мъ ꙗ҆ви́сѧ бг҃ъ в̾ неразмѣ́снѣ
сни́тїи вᲂплᲂща́емъ . и҆ крⷭ҇тъ во́лею на́съ ра́ди вᲂспрїе́мъ , и҆́мже
вᲂскресѝ первᲂзда́ннагᲂ , и҆ спасѐ ѿ сме́рти дш҃а на́ша . =та́же , є҆=ктенїѧ̀
ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , д҃ .= ~Разрѣша́етъ заха́рїинᲂ
мᲂлча́нїе , рᲂжде́исѧ і҆ѡа́ннъ . и҆́бᲂ непᲂдᲂба́ше ѻ҆ц҃ꙋ мᲂлча́ти прише́дшꙋ
гла́сꙋ . нᲂ ꙗ҆́кᲂже невѣ́рᲂвавшꙋ пе́рвѣе ꙗ҆зы́къ свѧза̀ . си́це ꙗ҆́вльшꙋсѧ да́ти
ѻ҆ц҃ꙋ свᲂбᲂжде́нїе . є҆мꙋ́же и҆ бл҃гᲂвѣсти́сѧ , и҆ рᲂди́сѧ гла́съ сло́вꙋ , и҆
свѣ́тꙋ прⷣтча , мᲂлѧ̀ ѡ҆ дш҃а́хъ на́шихъ . =вⷤ . Д=не́сь гла́съ сло́вꙋ , гла́съ
за невѣ́рїе держи́мыи разрѣша́етъ ѻ҆те́чь , и҆ цр҃кви ꙗ҆влѧ́етъ бл҃гᲂча́дїе ,
сᲂꙋ́зы непло́дствїѧ разрѣша́ѧ мт҃рьнѧ . свѣти́льникъ свѣ́та пред̾грѧде́тъ .
зарѧ̀ сл҃нца пра́вды , вᲂз̾вѣща́етъ прише́ствїе в̾ сᲂзда́нїе всѣ́хъ , и҆
спасе́нїе дш҃а́мъ на́шимъ . ~Бж҃їю сло́вꙋ хᲂтѧ́щꙋ ѿ дв҃ы рᲂди́тисѧ , а҆́нг҃лъ
ѿ ста́рческихъ чре́слъ прᲂи҆схо́дитъ , вели́кїи въ рᲂжде́ныхъ жена́ми , и҆
прᲂро́къ вѧ́щши . пᲂдᲂба́ше бᲂ бжⷭ҇твенымъ веще́мъ пресла́внᲂмъ бы́ти
нача́лᲂмъ . крᲂмѣ̀ во́зраста и҆сча́дїе , и҆ без̾ сѣ́мене зача́тїе . твᲂрѧ́и
чꙋдеса̀ , вᲂ спасе́нїе на́ше сла́ва тебѣ̀ . ~Ꙗ҆ви́сѧ дне́сь вели́кїи прⷣтча ,
ѿ непло́дныхъ лᲂже́снъ є҆лисаве́ти прᲂше́дъ , бо́лїи всѣ́хъ прᲂро́кѡвъ
прᲂро́къ , и҆́нъ нѣ́сть ни вᲂста̀ . ꙗ҆́кѡ прⷣтчи свѣти́льникꙋ , свѣ́тъ
пᲂслѣ́дᲂва пресвѣ́тлыи , и҆ гла́сꙋ сло́вᲂ , и҆ невѣ́стникꙋ жени́хъ . гᲂто́вѧщемꙋ
гдⷭ҇ви лю́ди пребᲂга́ты , и҆ пред̾ ѡ҆чища́ющꙋ при́ дс҃ѣ вᲂдо́ю . заха́рїинᲂ
прᲂзѧбле́нїе , и҆ пꙋсты́ни до́брᲂе вᲂспитѣ́нїе , пᲂкаѧ́нїѧ прᲂпᲂвѣ́дникъ ,
ѡ҆чище́нїе сᲂгрѣше́нїемъ . и҆́же сꙋ́щимъ вᲂ а҆́дѣ бл҃гᲂвѣстꙋ́ѧ , є҆́же
и҆з̾ ме́ртвыхъ вᲂскрⷭ҇нїе , и҆ мᲂлѧ̀ ѡ҆ дш҃а́хъ на́шихъ . ~Пррⷪ҇къ и҆ прⷣтча
и҆з̾ ᲂу҆тро́бы ꙗ҆ви́лсѧ є҆сѝ , хрⷭ҇то́въ крⷭ҇тлю і҆ѡа́нне , и҆гра́ѧ и҆ ра́дꙋѧсѧ
во́ чревѣ ма́терьни , зрѧ̀ цр҃цꙋ прише́дшꙋ к̾ рабѣ̀ , нᲂсѧ́щꙋю без̾лѣ́тнагѡ и҆
ѿ ѻ҆ц҃а без̾ мт҃ре . к̾ тебѣ̀ и҆́же ѿ непло́дныѧ и҆ ста́рца , пᲂ ѡ҆бѣтᲂва́нїю
вᲂсїѧ́вшемꙋ . тᲂгѡ̀ мᲂлѝ пᲂми́лᲂвати дш҃а на́ша . =Ѽ= пресла́внᲂмꙋ чꙋдесѝ ,
и҆́же сло́вꙋ а҆́нг҃ла невѣ́рᲂвавыи гл҃ющꙋ , ꙗ҆́кѡ за́чнетъ є҆лисаве́ть , и҆
рᲂди́тъ сн҃а , гл҃ѧи ка́кѡ та́ѧ рᲂди́тъ , ꙗ҆́кѡ а҆́зъ заматерѣ́хъ , и҆ ѻ҆́нᲂѧ
ᲂу҆́дᲂве ᲂу҆мертви́шасѧ . ѡ҆сꙋди́выисѧ мᲂлча́ти за невѣ́рїе , дне́сь зри́тъ
ражда́емѡ ѡ҆бѣща́ннᲂе , и҆ мᲂлча́нїѧ разрѣ́шьсѧ , в̾ весе́лїе вхо́дитъ .
бл҃гᲂслᲂве́нъ вᲂпїѧ̀ гдⷭ҇ь бг҃ъ і҆и҃левъ , ꙗ҆́кѡ пᲂсѣтѝ и҆ сᲂтвᲂрѝ ,
и҆збавле́нїе лю́демъ свᲂи́мъ , пᲂдаѧ́и ми́рᲂви ве́лїю млⷭ҇ть . ~І҆ѡа́нне
прехва́льне , и҆ вселе́нскїи а҆пⷭ҇ле , гаврїи́лᲂвᲂ бл҃гᲂвѣствᲂва́нїе , и҆
непло́дныѧ прᲂзѧбле́нїе , и҆ пꙋсты́ни до́брᲂе вᲂспитѣ́нїе , и҆ и҆́скреннїи
дрꙋ́же жениха̀ хрⷭ҇та̀ . тᲂгѡ̀ мᲂлѝ пᲂми́лᲂватисѧ дш҃а́мъ на́шимъ . =сла́ва .
гла́съ , ѕ҃ . Д=не́сь свѣ́та свѣти́льникъ , пред̾пꙋ́тїе твᲂри́тъ прише́ствїю
бж҃їѧ сло́ва , ꙗ҆́кѡ свѣти́льникъ свѣ́телъ . дне́сь заха́рїинъ ꙗ҆зы́къ
ᲂу҆ѧснѝ , мᲂлча́нїе держа́въ а҆́нг҃лꙋ пᲂвелѣ́вшꙋ . пᲂдᲂба́ше бᲂ си́це ѻ҆ц҃ꙋ ,
гла́съ немᲂлча́нїемъ храни́ти , прᲂше́дшꙋ и҆з̾ ᲂу҆тро́бы непло́дныѧ , и҆ всегѡ̀
ми́ра и҆збавле́нїе , бл҃гᲂвѣствꙋ́ющꙋ сᲂ дерзнᲂве́нїемъ мно́гимъ .

=и҆ нн҃ѣ . гла́съ , то́йже . Є҆=лисаве́ть зача́тъ прⷣтчꙋ бл҃гᲂда́ти ,
дв҃аѧ же гдⷭ҇а сла́вы . цѣлᲂва́стѣсѧ ѻ҆́бѣ мт҃рѣ , и҆ младе́нецъ взыгра́сѧ .
внꙋ́трь бᲂ ра́бъ хва́литъ влⷣкꙋ . ᲂу҆ди́вльшисѧ мт҃и прⷣтчева , нача́тъ
вᲂпи́ти , ѿ кꙋ́дꙋ мнѣ̀ сѐ , да мт҃и гдⷭ҇а мᲂегѡ̀ прїи́де кᲂ мнѣ̀ . да спасе́тъ
лю́ди ѿча́ѧнныѧ , и҆мѣ́ѧи ве́лїю ми́лᲂсть .

=та́же , вы́хᲂдъ . прᲂки́менъ , дню̀ .=

Ѿ= бытїѧ̀ , чте́нїе .=

~Речѐ бг҃ъ а҆враа́мꙋ , са́ра жена̀ твᲂѧ̀ не нарече́тсѧ и҆́мѧ є҆́й са́ра , нᲂ
са́рра бꙋ́детъ и҆́мѧ є҆́й , и҆ бл҃гᲂслᲂвлю́ же є҆ѧ̀ . и҆ да́мъ тебѣ̀ ѿ неѧ̀
ча́дᲂ , и҆ бл҃гᲂслᲂвлю̀ є҆̀ , и҆ бꙋ́детъ вᲂ ꙗ҆зы́ки , и҆ цр҃їе ꙗ҆зы́къ ѿ негѡ̀
и҆зы́дꙋтъ . и҆ падѐ а҆враа́мъ на лицѣ̀ свᲂе́мъ , и҆ речѐ въ мы́сли свᲂе́й ,
а҆́ще стᲂлѣ́тнꙋ рᲂди́тсѧ сн҃ъ , и҆ са́рра девѧтьдесѧ́тъ лѣ́тъ сꙋ́щи рᲂди́тъ .
рече́ же бг҃ъ а҆враа́мꙋ , є҆́й , сѐ са́рра жена̀ твᲂѧ̀ рᲂди́тъ тебѣ̀ сн҃а , и҆
нарече́ши и҆́мѧ є҆мꙋ̀ і҆саа́къ . и҆ пᲂста́влю завѣ́тъ мо́й к̾ немꙋ̀ ,
въ завѣ́тъ вѣ́ченъ . а҆враа́мъ же и҆ са́рра престарѣ́вшасѧ во́ днехъ .
вᲂз̾смѣѧ́жесѧ са́рра в̾ себѣ̀ гл҃ющи , не ᲂу҆̀ ми бы́сть да́же дᲂ ны́нѣ ,
гдⷭ҇и́нъ же мо́й ста́ръ . и҆ речѐ гдⷭ҇ь бг҃ъ а҆враа́мꙋ , что̀ ꙗ҆́кѡ
вᲂз̾смѣѧ́сѧ са́рра въ себѣ̀ гл҃ющи , ᲂу҆́бѡ вᲂи́стинꙋ ли рᲂждꙋ̀ ; а҆́зъ же
сᲂстарѣ́хсѧ , є҆да̀ невᲂзмо́жетъ ѿ́ бг҃а всѧ́къ гл҃ъ . и҆ гдⷭ҇ь бг҃ъ пᲂсѣтѝ
са́ррꙋ , ꙗ҆́кᲂже глаго́ла . и҆ заче́нши рᲂдѝ а҆враа́мꙋ сн҃а въ ста́рᲂсти ,
ꙗ҆́кᲂже гл҃а є҆мꙋ̀ гдⷭ҇ь бг҃ъ . ѡ҆брѣ́за же є҆гѡ̀ в̾ де́нь ѻ҆смы́и , ꙗ҆́кᲂже
запᲂвѣ́да є҆мꙋ̀ гдⷭ҇ь бг҃ъ . и҆ а҆враа́мъ бѧ́ше лѣ́тᲂмъ сто́мъ , є҆гда̀ бы́сть
є҆мꙋ̀ і҆саа́къ сн҃ъ є҆гѡ̀ . рече́ же са́рра , смѣ́хъ ми сᲂтвᲂрѝ гдⷭ҇ь бг҃ъ ,
и҆́же бᲂ а҆́ще ᲂу҆слы́шитъ , сра́дꙋетмисѧ . и҆ речѐ , кто̀ вᲂз̾вѣсти́тъ
а҆враа́мᲂви , ꙗ҆́кѡ са́рра дᲂи́тъ ѻ҆трᲂча̀ , ꙗ҆́кѡ рᲂди́хъ ѻ҆трᲂча̀ в̾ ста́рᲂсти
мᲂе́й ; и҆ вᲂзрастѐ ѻ҆трᲂча̀ и҆ ѿдᲂи́сѧ , и҆ сᲂтвᲂрѝ а҆враа́мъ чреже́нїе
ве́лїе , во́нь же де́нь ѿдᲂи́сѧ и҆саа́къ сн҃ъ є҆гѡ̀ .

Ѿ =сꙋде́й , чте́нїе .=

~Во́ дни ѻ҆́ны , бы́сть мꙋ́жъ ѿ кᲂлѣ́на да́нᲂва , и҆ и҆́мѧ є҆мꙋ̀ мано́е , и҆
жена̀ є҆гѡ̀ непло́ды , и҆ неражда́ше . и҆ ꙗ҆ви́сѧ а҆́нг҃лъ гдⷭ҇нь к̾ женѣ̀ , и҆
речѐ к̾ не́й , сѐ ты̀ непло́ды , и҆ во́ чревѣ прїи́меши и҆ рᲂди́ши сн҃а . и҆
ны́нѣ сᲂхрани́сѧ , не пі́й вина̀ и҆ сике́ра , и҆ не ꙗ҆́ждь всѧ́кᲂ нечи́стᲂ ,
занѐ сѐ ты̀ во́ чревѣ прїи́меши и҆ рᲂди́ши сн҃а , и҆ желѣ́зᲂ невзы́детъ
на главꙋ̀ є҆гѡ̀ , ꙗ҆́кѡ ѡ҆сщ҃е́нᲂ бг҃ꙋ бꙋ́детъ ѻ҆трᲂча̀ и҆́з̾ чрева . и҆
прїи́де жена̀ , и҆ речѐ мꙋ́жꙋ свᲂемꙋ̀ гл҃ющи , ꙗ҆́кѡ чл҃къ бж҃їи прїи́де кᲂ
мнѣ̀ , и҆ видѣ́нїе є҆гѡ̀ , ꙗ҆́кѡ видѣ́нїе а҆́нг҃ла бж҃їѧ , ꙗ҆́вльжесѧ ѕѣлѡ̀ ,
и҆ речѐ , сѐ во́ чревѣ прїи́меши , и҆ рᲂди́ши сн҃а . и҆ ны́нѣ не пі́й
вина̀ , и҆ сике́ра , и҆ не ꙗ҆́ждь всѧ́кᲂ нечи́стᲂ , ꙗ҆́кѡ ѡ҆сщ҃е́ннᲂ бг҃ᲂви
бꙋ́детъ ѻ҆трᲂча̀ и҆́з̾ чрева , да́же до́ дне сме́рти є҆гѡ̀ . и҆ пᲂмᲂли́сѧ мано́е
бг҃ꙋ , и҆ речѐ . кᲂ мнѣ̀ гдⷭ҇и чл҃ка бж҃їѧ є҆го́же пᲂсла́лъ є҆сѝ ,
да прїи́детъ ны́нѣ и҆ прᲂсвѣти́тъ на́съ , и҆ что̀ сᲂтвᲂри́мъ дѣ́тищꙋ
ражда́емᲂмꙋ . прїи́де же а҆́нг҃лъ къ мано́ю , и҆ речѐ , ѿ всѣ́хъ и҆́хже
реко́хъ женѣ̀ твᲂе́й да сᲂхрани́тсѧ , є҆ли́ка и҆схо́дѧтъ ѿ винᲂгра́да ,
не снѣ́сть , и҆ вина̀ и҆ сике́ра да непїе́тъ . и҆ речѐ мано́е кᲂ а҆́нг҃лꙋ
гдⷭ҇ню , что̀ и҆́мѧ твᲂѐ , да є҆гда̀ прїи́детъ гл҃ъ тво́й , и҆ прᲂсла́вимъ
тѧ . и҆ речѐ є҆мꙋ̀ а҆́нг҃лъ гдⷭ҇нь , вскꙋ́ю сѐ вᲂпрᲂша́еши и҆́мѧ мᲂѐ , и҆ то̀
є҆́сть чꙋ́днᲂ . и҆ неприлᲂжѝ к̾ тᲂмꙋ̀ а҆́нг҃лъ гдⷭ҇нь ꙗ҆ви́тисѧ к̾ мано́ю и҆
женѣ̀ є҆гѡ̀ .

Ѿ =прⷪ҇рчества и҆са́їина , чте́нїе .=

~Та́кѡ гл҃етъ гдⷭ҇ь , ᲂу҆тѣша́йте ᲂу҆тѣша́йте лю́ди мᲂѧ̀ гл҃етъ бг҃ъ ,
сщ҃е́нницы гл҃ите в̾ срⷣцы і҆єрⷭ҇ли́мꙋ . ᲂу҆мᲂли́те є҆гѡ̀ , ꙗ҆́кѡ ᲂу҆мно́жисѧ
смире́нїе є҆гѡ̀ . разрѣши́бᲂсѧ грѣ́хъ є҆гѡ̀ , ꙗ҆́кѡ прїѧ́тъ и҆з̾ рꙋкѝ гдⷭ҇ни
сꙋгꙋ́ба сᲂгрѣше́нїѧ свᲂѧ̀ . гла́съ вᲂпїю́щагѡ в̾ пꙋсты́ни . ᲂу҆гᲂто́вайте
пꙋ́ть гдⷭ҇нь , пра́вы твᲂри́те стезѝ бг҃ꙋ на́шемꙋ . на́ гᲂрꙋ высо́кꙋ взы́ди ,
бл҃гᲂвѣствꙋ́й сїѡ́нꙋ . вᲂз̾несѝ крѣ́пᲂстїю гла́съ сво́й , бл҃гᲂвѣствꙋ́й
і҆єрⷭ҇ли́мꙋ . вᲂз̾неси́те небо́йтесѧ . а҆́зъ гдⷭ҇ь бг҃ъ , а҆́зъ ᲂу҆слы́шꙋ бг҃ъ
і҆и҃левъ , и҆ не ѡ҆ста́влю и҆́хъ . нᲂ ѿве́рзꙋ ѿ го́ръ рѣ́ки , и҆ пᲂсредѣ̀ по́лѧ
и҆сто́чники . сᲂтвᲂрю̀ пꙋсты́ню в̾ лꙋ́гъ , и҆ жа́ждꙋщꙋю зе́млю вᲂ и҆сто́чники
вᲂдны́ѧ . вᲂзвесели́тесѧ нб҃са̀ свы́ше , и҆ ѻ҆́блацы да крᲂпѧ́тъ пра́вдꙋ .
да вᲂсїѧ́етъ землѧ̀ , да прᲂзѧ́бнетъ ми́лᲂсть , и҆ пра́вдꙋ да вᲂсїѧ́етъ
вкꙋ́пѣ . гла́съ весе́лїѧ вᲂзвѣсти́те , и҆ да слы́шанᲂ бꙋ́детъ то̀ , да́же дᲂ
кᲂне́цъ землѝ . гл҃ите ꙗ҆́кѡ и҆зба́вилъ є҆́сть гдⷭ҇ь раба̀ свᲂегѡ̀ і҆а́кѡва .
и҆ а҆́ще вжа́ждетсѧ в̾ пꙋсты́ни , и҆зы́детъ и҆́мъ вᲂда̀ и҆з̾ ка́мене .
вᲂз̾весели́сѧ непло́ды неражда́ющаѧ , расто́ргни , и҆ вᲂзᲂпі́и небᲂлѣ́вшаѧ ,
ꙗ҆́кѡ мно́га ча́да пꙋсты́ѧ па́че , не́жели и҆мꙋ́щїѧ мꙋ́жа .

Н=а литі́и , стихѣ́ры . гла́съ , а҃ . О=у҆ка́ните го́ры сла́дᲂсть , и҆ хо́лми
ꙗ҆́кѡ а҆́гньцы взыгра́йте , ꙗ҆́кѡ рᲂди́сѧ ѿ є҆лисаве́ти , хᲂтѧ́и с̾ на́ми
вᲂдвᲂри́тисѧ гдⷭ҇нь прⷣтча . разрѣши́выи в̾ ржⷭ҇твѣ̀ ѻ҆́ч҃ее без̾гла́сїе ,
тѣ́мже и҆ мы̀ вᲂпїе́мъ є҆мꙋ̀ , крⷭ҇тлю хрⷭ҇то́въ мᲂлѝ спасти́сѧ дш҃а́мъ
на́шимъ . ~Бг҃ᲂзнамени́тыи гла́съ , свѣ́та свѣти́льникъ , гдⷭ҇нь прⷣтча .
хрⷭ҇то́мъ свидѣ́тельствᲂванныи , пе́рвыи вᲂ прᲂро́цѣхъ . и҆́же ѡ҆́ мирѣ мᲂли́твꙋ
твᲂрѧ́и , и҆зрѧ́днѡ ста́дѡ свᲂѐ пᲂмина́й , спастѝ невреди́мᲂ . ~Прᲂпᲂвѣ́дникъ
бы́сть а҆́гньца бж҃їѧ и҆ сло́ва , і҆ѡа́нне прᲂро́че и҆ прⷣтче . прᲂрица́еши
бꙋ́дꙋщаѧ , и҆ пред̾гл҃еши кᲂнце́мъ . сѐ а҆́гнецъ бж҃їи , взе́млѧи ми́ра
грѣхѝ , и҆ пᲂдаѧ́и всѣ́мъ ве́лїю ми́лᲂсть . =сла́ва . гла́съ , є҃ . И҆́=же вᲂ
прᲂро́цѣхъ ве́рхъ , и҆ нача́лᲂ а҆пⷭ҇лѡмъ , земле́нагᲂ а҆́нг҃ла чⷭ҇тᲂто́ю , и҆
нбⷭ҇нагᲂ чл҃ка , гла́са слᲂвесѐ , во́ина и҆ прⷣтчꙋ хрⷭ҇то́ва , и҆́же
ѿ ѡ҆бѣща́нїѧ пред̾взыгра́вшасѧ , и҆ прᲂпᲂвѣ́давша пре́жде ржⷭ҇тва̀ сл҃нца
пра́вдѣ , дне́сь є҆лисаве́ть ражда́етъ , и҆ ра́дꙋетсѧ и҆ чꙋди́тсѧ заха́рїѧ
ста́рецъ , мᲂлча́нїе ꙗ҆́кѡ клю́чь ѿло́жь . и҆ ꙗ҆́кѡ рᲂди́тель гла́сꙋ
прᲂро́чествꙋетъ ꙗ҆вле́ннѣ . ты́ бᲂ ѻ҆трᲂча̀ прᲂро́къ вы́шнѧгѡ нарече́шисѧ , и҆
предъи́деши пꙋ́ть гᲂто́вити є҆мꙋ̀ . тѣ́мже а҆́нг҃ле прᲂро́че , а҆пⷭ҇ле ,
во́ине , прⷣтче крⷭ҇тлю , и҆ прᲂпᲂвѣ́дниче пᲂкаѧ́нїѧ , и҆ наста́вниче свѣ́тꙋ ,
ꙗ҆́кѡ гла́съ сло́ва , непреста́ннѡ мᲂли́сѧ ѡ҆ на́съ , и҆́же вѣ́рᲂю твᲂрѧ́щихъ
твᲂю̀ па́мѧть .

=и҆ ны́нѣ . гла́съ , то́йже . Ц=р҃кᲂвь и҆ две́рь є҆сѝ , пᲂла́та и҆ прⷭ҇то́лъ
цр҃е́въ дв҃ᲂ всечⷭ҇таѧ . є҆ю́же и҆зба́витель мо́й хрⷭ҇то́съ и҆ гдⷭ҇ь , и҆́же вᲂ
тмѣ̀ сѣдѧ́щимъ ꙗ҆ви́сѧ сл҃нце сы́и пра́веднᲂе , прᲂсвѣти́ти хᲂтѧ̀ , и҆́хже
сᲂзда̀ пᲂ ѻ҆́бразꙋ свᲂемꙋ̀ рꙋко́ю свᲂе́ю . тѣ́мже всепѣ́таѧ , ꙗ҆́кѡ мт҃рьне
дерзнᲂве́нїе к̾ немꙋ̀ стѧжа́вши , непреста́ннѡ мᲂлѝ спасти́сѧ дш҃а́мъ
на́шимъ .

Н=а стихо́внѣ , стⷯры . гла́съ , в҃ . И҆́=же ѿ прᲂро́ка прᲂро́ка , и҆
непло́дныѧ прᲂзѧбле́нїе , и҆́же в̾ рᲂже́нныхъ жена́ми превы́ше всѣ́хъ ,
пꙋсты́ннагѡ гра́жданина , і҆ѡа́нна сла́внагѡ , ѱалмы̀ и҆ пѣ́ньми , и҆ пѣ́сньми
дх҃о́вными вᲂсхва́лимъ . вᲂпїю́ще к̾ немꙋ̀ , крⷭ҇тлю сп҃сᲂвъ и҆ прⷣтче , ꙗ҆́кѡ
и҆мѣ́ѧ дерзнᲂве́нїе , в̾ чⷭ҇тнѣ́мъ свᲂе́мъ ржⷭ҇твѣ̀ , ᲂу҆мᲂлѝ хрⷭ҇та̀ ,
дарᲂва́ти ми́ръ ми́рᲂви , и҆ дш҃а́мъ на́шимъ ве́лїю млⷭ҇ть .

=сти́хъ : бл҃гᲂслᲂве́нъ гдⷭ҇ь бг҃ъ і҆и҃левъ ,꙳ ꙗ҆́кѡ пᲂсѣтѝ и҆ сᲂтвᲂрѝ
и҆збавле́нїе лю́демъ свᲂи́мъ . П=рїи́де гла́съ бл҃гᲂда́ти сло́ва , сл҃нцꙋ
прᲂпᲂвѣ́дникъ . рᲂди́сѧ дне́сь ѿ непло́дᲂве ражда́ющїѧ пᲂ ѻ҆бѣтᲂва́нїю ,
і҆ѡа́ннъ прⷣтча . лю́дїе ра́дꙋйтесѧ . прїи́де ᲂу҆гᲂто́вати пꙋ́ть на́шегѡ
спасе́нїѧ . є҆мꙋ́же и҆ взыгра́всѧ пᲂклᲂни́сѧ , во́ чревѣ сꙋ́щꙋ мт҃рьни ,
а҆́гньцꙋ взе́млющемꙋ грѣхѝ ми́ра , и҆ пᲂдаю́щемꙋ на́мъ ве́лїю млⷭ҇ть .

=сти́хъ : и҆ ты̀ ѻ҆трᲂча̀ ,꙳ прᲂро́къ вы́шнѧгѡ нарече́шисѧ . И҆́=же и҆́з̾
чрева мт҃рьнѧ ѡ҆сщ҃ьсѧ , и҆ прᲂро́чества прїе́мъ и҆спᲂлне́нїе , дне́сь
ѿ непло́дᲂве ражда́етсѧ , гдⷭ҇не прише́ствїе прᲂпᲂвѣ́даѧ ꙗ҆́снѡ , пᲂка́йтесѧ ,
прибли́жибᲂсѧ црⷭ҇твᲂ нбⷭ҇нᲂе .

=сла́ва . гла́съ , и҃ . І҆=са́їи ны́нѣ пррⷪ҇ка гла́съ , дне́сь в̾ бо́льшагѡ
ѿ прᲂро́къ рᲂжде́нїи і҆ѡа́нна и҆спо́лнисѧ , се́бᲂ речѐ пᲂслю̀ а҆́нг҃ла мᲂегѡ̀
пред̾ лице́мъ твᲂи́мъ , и҆́же ᲂу҆гᲂто́витъ пꙋ́ть тво́й пред̾ тᲂбо́ю . се́й
ᲂу҆́бѡ нбⷭ҇нагѡ цр҃ѧ во́инъ пред̾те́къ , ꙗ҆́кѡ вᲂи́стинꙋ пра́вы твᲂрѧ́ше стезѝ
бг҃ꙋ на́шемꙋ . чл҃къ ᲂу҆́бѡ є҆стество́мъ , а҆́нг҃лъ же житїе́мъ сы́и . чистᲂтꙋ́
бᲂ кᲂне́чнѡ и҆ цѣлᲂмꙋ́дрїе цѣлᲂва́въ . и҆мѧ́ше ᲂу҆́бѡ пᲂ є҆стествꙋ̀ , бѣжа́ же
ꙗ҆́же є҆стество̀ , на є҆стество̀ пᲂд̾виза́сѧ . тᲂмꙋ̀ всѝ вѣ́рнїи
дᲂбрᲂдѣ́тельми пᲂдо́бѧщесѧ , мᲂли́ти ѡ҆ на́съ мо́лимсѧ , спасти́сѧ дш҃а́мъ
на́шимъ . =и҆ ны́нѣ . гла́съ , то́йже . В=и́ждь є҆лисаве́тъ , к̾ дв҃ѣй мр҃і́и
гл҃ющꙋ , что̀ прїи́де кᲂ мнѣ̀ мт҃и гдⷭ҇а мᲂегѡ̀ ; ты̀ цр҃ѧ но́сиши , и҆ а҆́зъ
во́ина . ты̀ закᲂнᲂда́вца , и҆ а҆́зъ закᲂнᲂпᲂлᲂжи́телѧ . ты̀ сло́вᲂ , и҆ а҆́зъ
гла́съ , прᲂпᲂвѣ́дающъ црⷭ҇твᲂ нбⷭ҇нᲂе .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь ,
прⷣтчи , двⷤа . и҆ бцⷣе дв҃ᲂ , аⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , прⷣтчи , двⷤа . сла́ва , и҆ нн҃ѣ ,
боⷢ҇ . =П=ᲂ а҃ , стихᲂло́гїи , сѣда́ленъ . гла́съ , д҃ . Н=ы́нѣ прᲂзѧбѐ на́мъ
заха́рїинъ пло́дъ , и҆ весели́тъ разꙋ́мнѡ мы́сли вѣ́рныхъ . пꙋсты́ннᲂе
ᲂу҆краше́нїе , и҆ прᲂро́кѡвъ степе́нь . тѣ́мже хрⷭ҇то́въ ꙗ҆ви́сѧ прⷣтче , и҆
свидѣ́тель нело́женъ прише́ствїѧ є҆гѡ̀ . дх҃о́вными ᲂу҆́бѡ пѣ́сньми сᲂгла́снѡ
крⷭ҇тлю вᲂзᲂпїе́мъ , прᲂро́че прᲂпᲂвѣ́дниче и҆́стинѣ , мᲂлѝ спасти́сѧ на́мъ .
=двⷤа . сла́ва , и҆ нн҃ѣ , боⷢ҇ . О=у҆диви́сѧ і҆ѡ́сифъ , па́че є҆сте́ственᲂе
зрѧ̀ . и҆ внима́ше мы́слїю рꙋно́внагѡ дᲂждѧ̀ , въ без̾сѣ́меннѣмъ зача́тїи
твᲂе́мъ бцⷣе . кꙋпинꙋ̀ ѻ҆гне́мъ не ѡ҆палѧ́емꙋ , же́злъ а҆арѡ́нᲂвъ прᲂзѧ́бшїи .
и҆ свидѣ́тельствꙋетъ ꙗ҆́кѡ ѻ҆брꙋ́ченикъ тво́й и҆ храни́тель , сщ҃е́нникѡмъ
вᲂпїѧ́ше , дв҃аѧ ражда́етъ , и҆ пᲂ ржⷭ҇твѣ̀ па́ки дв҃ᲂю пребꙋ́детъ .

П=ᲂ в҃ , стихᲂло́гїи , сѣда́ленъ . гла́съ , є҃ . И҆́=же ѿ лᲂже́снъ прᲂро́ка
ꙗ҆́вльшасѧ бж҃їѧ , и҆ ѿ не пло́дᲂве свѣти́льника вселе́ннѣй прᲂше́дша ,
в̾ пѣ́снехъ вᲂсхва́лимъ хрⷭ҇то́ва крⷭ҇тлѧ , и҆ пᲂбѣдᲂно́сна страда́льца , прⷣтчꙋ
і҆ѡа́нна . мо́литбᲂсѧ гдⷭ҇ви , пᲂми́лᲂватисѧ дш҃а́мъ на́шимъ . =два́жды .
сла́ва , и҆ ны́нѣ , боⷢ҇ . Н=еи҆скꙋсᲂбра́чнаѧ , невѣ́ста , бг҃ᲂрᲂди́тельнице
чи́стаѧ , ꙗ҆́же є҆́ввинꙋ печа́ль на ра́дᲂсть претво́ршаѧ , вᲂспѣва́емъ тѧ прⷭ҇нѡ
и҆ сла́вимъ , ꙗ҆́кѡ вᲂзведѐ на́съ ѿ пе́рвыѧ клѧ́твы . и҆ ны́нѣ мᲂлѝ
непреста́ннѡ препѣ́таѧ бцⷣе , сн҃а и҆ бг҃а твᲂегѡ̀ , спастѝ на́съ .

В=елича́нїе : В=елича́емъ тѧ прⷣтче спа́сᲂвъ і҆ѡа́нне , и҆ чте́мъ є҆́же
ѿ непло́дᲂве , пресла́внᲂе ржⷭ҇тво̀ твᲂѐ . =ѱл҃о́мъ и҆збра́нныи : б=л҃же́нъ
мꙋ́жь .

П=ᲂ пᲂлїєлеѡ́сѣ , сѣда́ленъ . гла́съ , и҃ . Д=а ра́дꙋетсѧ ѻ҆ц҃ъ , мт҃и
вᲂзвесели́сѧ . ꙗ҆́кѡ прᲂро́ка на землѝ рᲂдила̀ є҆сѝ дне́сь , бг҃ᲂзва́ннагᲂ
прⷣтчꙋ ѿ ѡ҆бѣща́нїѧ . непло́ды млⷣнца дᲂи́ши крⷭ҇тлѧ . и҆ ра́дꙋетсѧ заха́рїѧ
рᲂжде́ннᲂмꙋ глаго́лѧ , разрѣши́сѧ ꙗ҆зы́къ мо́й , твᲂи́мъ прише́ствїемъ
на́ землю , свѣ́щниче вели́кагѡ свѣ́та . вᲂи́стинꙋ чꙋ́дᲂ пресла́внᲂ . =два́жды .
сла́ва , и҆ ны́нѣ , боⷢ҇ . Б=л҃гᲂдари́мъ тѧ прⷭ҇нѡ бцⷣе , и҆ велича́емъ вѣ́рнѡ
и҆ пᲂклᲂнѧ́емсѧ , вᲂспѣва́юще ржⷭ҇тво́ ти ѡ҆бра́дᲂваннаѧ , вᲂпїю́ще
непреста́ннѡ , спасѝ на́съ дв҃ᲂ всемлⷭ҇тиваѧ ꙗ҆́кѡ бл҃га́ѧ , и҆ ѿ бѣсо́въ
и҆схи́ти и҆стѧза́нїѧ стра́шнагѡ , в̾ ча́съ и҆спыта́нїѧ , и҆ непᲂсрамѝ рабы̀
свᲂѧ̀ .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
И҆= ты̀ ѻ҆трᲂча̀ , пррⷪ҇къ вышнѧ́гѡ нарече́шисѧ . =сти́хъ . б=лгⷭ҇ве́нъ гдⷭ҇ь
бг҃ъ і҆и҃левъ , ꙗ҆́кѡ пᲂсѣтѝ и҆ сᲂтвᲂрѝ и҆збавле́нїе лю́демъ свᲂи́мъ .
~всѧ́кᲂ дыха́нїе . =є҆ѵⷢ҇а́лїе , ѿ =лꙋкѝ . зача́лᲂ , м҃а . ~ѱало́мъ , н҃ .

=сла́ва . м=л҃твъ ра́ди прⷣтчи , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Д=не́сь свѣ́та свѣти́льникъ , пред̾пꙋ́тїе твᲂри́тъ
прише́ствїю бж҃їѧ сло́ва , ꙗ҆́кѡ свѣти́льникъ свѣ́телъ . дне́сь заха́рїинъ
ꙗ҆зы́къ ᲂу҆ѧснѝ , мᲂлча́нїе держа́въ а҆́нг҃лꙋ пᲂвелѣ́вшꙋ . пᲂдᲂба́ше бᲂ си́це
ѻ҆ц҃ꙋ , гла́съ немᲂлча́нїемъ храни́ти , прᲂше́дшꙋ и҆з̾ ᲂу҆тро́бы непло́дныѧ ,
и҆ всегѡ̀ ми́ра и҆збавле́нїе , бл҃гᲂвѣствꙋ́ющꙋ сᲂ дерзнᲂве́нїемъ мно́гимъ .

~Кано́на два̀ . є҆ди́нъ , сᲂ і҆рмᲂсо́мъ , на́ и҃ . і҆рмᲂсы̀ , пᲂ два́жды . а҆
дрꙋгі́и без̾ і҆рмᲂса̀ , на́ ѕ҃ .

К=ано́нъ , твᲂре́нїе і҆ѡа́нна мᲂна́ха . гла́съ , д҃ . пѣ́снь , а҃ .
і҆рмо́съ . Т=ристᲂѧ́ща крѣ́пкїи , рᲂжде́исѧ ѿ дв҃ы , без̾стра́стїе вᲂ глꙋбинѣ̀
дꙋшѝ трича́стнᲂе пᲂтᲂпѝ мᲂлю́сѧ . да тѝ ꙗ҆́кѡ въ тимпа́нѣ , вᲂ
ᲂу҆мерщве́ннѣмъ тѣлесѝ , пᲂбѣ́днᲂе пᲂю̀ вᲂспѣва́нїе .

=запѣ́въ : С=т҃ы́и вели́кїи і҆ѡа́нне прⷣтче гдⷭ҇нь , мᲂлѝ бг҃а ѡ҆ на́съ .
~Ꙗ҆́кѡ ᲂу҆́трᲂ бл҃гᲂлѣ́пнᲂ , сл҃нца пред̾текі́и , непло́дныѧ прᲂзѧбле́нїе .
прᲂпᲂвѣ́даетъ ꙗ҆́вѣ , дв҃ыѧ ржⷭ҇тво̀ все́й нн҃ѣ вселе́ннѣй , сїѧ́етъ
кᲂнце́мъ , прᲂсвѣще́нїе бл҃гᲂче́стїѧ и҆ бл҃гᲂда́ти . ~Прᲂро́къ вы́шнѧгѡ
и҆́стиненъ нарече́шисѧ , пред̾и́деши бᲂ пред̾ лице́мъ хрⷭ҇та̀ , вᲂпїе́тъ тебѣ̀
сн҃ꙋ і҆ѡа́нне прехва́льне , дх҃ᲂмъ заха́рїѧ прест҃ы́мъ нᲂси́мъ , пꙋ́ть
ᲂу҆гᲂто́вати зижди́телю . ~Глаго́лѡмъ гаврїи́ла , заха́рїѧ слы́шавъ ,
вѣща́нїѧ бжⷭ҇твенагѡ , ꙗ҆ви́сѧ невѣ́рᲂвавъ , и҆ мᲂлча́нїемъ ѡ҆сꙋди́сѧ .
рѣши́т̾жесѧ внеза́пꙋ сегѡ̀ , гла́съ бᲂ бы́сть сло́ва і҆ѡа́ннъ прⷣтча . =боⷢ҇ .=
~Гра́дъ бж҃їи , всѣ́хъ цр҃ѧ , бг҃ᲂпрїѧ́тнᲂе селе́нїе , сᲂсꙋ́дъ че́стенъ ,
бцⷣе пренепᲂро́чнаѧ . сᲂхранѝ дᲂстᲂѧ́нїе твᲂѐ , є҆́же при́снѡ вᲂсхвалѧ́ющее
тѧ , и҆ чтꙋ́щее вѣ́рᲂю ржⷭ҇тво̀ твᲂѐ .

Д=рꙋгі́и кано́нъ . гла́съ , д҃ . твᲂре́нїе а҆ндре́евᲂ . пѣ́снь , а҃ .
і҆рмо́съ . Н=аста́вльшагѡ дре́вле і҆и҃лѧ . =запѣ́въ : С=т҃ы́и вели́кїи і҆ѡа́нне
прⷣтче гдⷭ҇нь , мᲂлѝ бг҃а ѡ҆ на́съ . ~Мᲂлча́нїе ста́рчᲂ , зако́ннагѡ писа́нїѧ
ѻ҆́҆́бразъ но́ситъ та́инъ . и҆́бᲂ прише́дши бл҃гᲂда́ти , мѡѷсе́й ᲂу҆мᲂлча̀ .
пᲂдᲂба́ше бᲂ премꙋ́дрᲂсти сᲂкро́вищꙋ ꙗ҆́вльшꙋсѧ , всѣ́мъ мᲂлча́ти . ~Въ цр҃кви
кадѧ́щꙋ сщ҃е́нникꙋ , а҆́нг҃лъ пред̾ста̀ свы́ше , вᲂпїѧ̀ , стра́нна ржⷭ҇тва̀
бл҃гᲂвѣ́стїе , прїидо́хъ тебѣ̀ нᲂсѧ̀ ста́рче , прїи́меши бᲂ ѿ непло́дᲂве
рᲂжде́нїѧ пло́дъ , крⷭ҇тлѧ хрⷭ҇то́ва . ~Что̀ ᲂу҆диви́сѧ ста́рче ; что̀ невѣ́рꙋѧ
стᲂи́ши , гл҃ющемꙋ тебѣ̀ сїѧ̀ ; а҆́нг҃лъ бᲂ є҆́сть вѣща́ѧи , а҆́ще и҆ ѻ҆́бразъ
но́ситъ чл҃чь . ѡ҆гло́хни ᲂу҆́бѡ на́ времѧ , да́же дᲂ ржⷭ҇тва̀ сло́вꙋ гла́са .
~И҆́же мᲂлча́нїе заха́рїинᲂ , мᲂлча́нїю пᲂло́жь ѻ҆́бразъ , зако́нꙋ
напи́саннᲂмꙋ . и҆ тѣ́мъ пᲂказа́въ ми , пᲂкаѧ́нїю прᲂпᲂвѣ́дника зᲂвꙋ́ща , гла́съ
вᲂпїю́щагѡ пᲂдава́етъ , непло́дствꙋющей сн҃а . =сла́ва . Ѽ= пресла́внымъ
веще́мъ хрⷭ҇то́ва прⷣтча , и҆́же пре́жде пеле́нъ пᲂзна́въ , плени́цы на́ша
разрѣ́шшагᲂ , и҆ ро́ды ѡ҆сщ҃ьша . дне́сь ѿ є҆лисаве́ти рᲂди́всѧ , разрѣша́етъ
ѻ҆ц҃ꙋ гла́съ . =и҆ ны́нѣ , боⷢ҇ . Т=ѧ̀ бж҃їе вмѣсти́лище , и҆ мы́сленꙋю
лѣ́ствицꙋ , є҆́юже сни́де бг҃ъ , и҆ вᲂѡ҆бра́жьсѧ , на́ше сꙋщество̀ на нб҃са̀
вᲂзведѐ . всѝ ꙗ҆́кѡ спасе́нїю хᲂда́таицꙋ вᲂсхвалѧ́емъ тѧ . =катава́сїѧ :
Ѿ=ве́рзꙋ ᲂу҆ста̀ .

=пѣ́снь , г҃ . і҆рмо́съ . Н=емꙋ́дрᲂстїю ни си́лᲂю , ни бᲂга́тьствᲂмъ
хва́лимсѧ , нᲂ твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть ст҃а
па́че тебѐ чл҃кᲂлю́бче . ~Влады́чне ᲂу҆́бѡ ѿ дв҃ы сᲂверша́етсѧ рᲂжде́нїе . нᲂ
раба̀ любе́зна ѿ ста́рицы , и҆ непло́дныѧ ма́тере , в̾ лѣ́пᲂтꙋ пред̾ти́четъ
ᲂу҆́бѡ , чꙋ́дᲂ чꙋдесѝ .= С=та́рица и҆ непло́ды , дв҃ꙋю мт҃рь ѡ҆блᲂбыза́етъ .
пᲂзна́вши нело́жнᲂ сеѧ̀ ржⷭ҇тво̀ , ꙗ҆́кѡ разрѣши́сѧ сᲂꙋ́зъ непло́дства ,
бжⷭ҇твенымъ хᲂтѣ́нїемъ . =боⷢ҇ .= ~Неи҆скꙋсᲂбра́чнѡ бг҃а вᲂплᲂще́нна ро́ждьши ,
стрⷭ҇те́й прило́ги , ѡ҆бꙋрева́ема мѧ ᲂу҆твердѝ . нѣ́сть бᲂ пречⷭ҇таѧ , ра́звѣ
тебѐ пᲂмо́щницы .

=и҆́нъ , і҆рмо́съ . О=у҆твержа́ѧ и҆ гро́мъ . ~Є҆лисаве́тъ пре́же непло́ды
сꙋ́щи , хрⷭ҇тѐ цр҃кᲂвь прᲂѡ҆бража́ше ꙗ҆́же ѿ ꙗ҆зы́къ , и҆ ро́ждьши пресла́внѡ ,
па́ки пᲂказꙋ́етъ мнᲂгᲂча́днꙋ , непло́ды ꙗ҆́вльшꙋсѧ и҆нᲂгда̀ . ~Пꙋтѝ ᲂу҆́бѡ
и҆спра́вль гдⷭ҇ни , стезю̀ прᲂꙋгᲂто́вавъ , пᲂкаѧ́нїѧ же плᲂды̀ пᲂказа̀
чл҃кѡмъ , и҆ жи́зненᲂмꙋ наꙋчи́лъ є҆сѝ пꙋтѝ , прⷪ҇рче и҆ прᲂпᲂвѣ́дниче
хрⷭ҇то́въ . =сла́ва . Є҆=лисаве́тъ дне́сь и҆гра́ющи но́ситъ тѧ прⷣтчꙋ , на рꙋкꙋ̀
сᲂстарѣ́вшꙋюсѧ . и҆ вᲂпїе́тъ хва́лѧщисѧ , ꙗ҆́кѡ нѣ́сть ст҃а , ꙗ҆́кᲂже ты̀ бж҃е
на́шъ . =и҆ ны́нѣ , боⷢ҇ . П=ра́ѻ҆ц҃емъ раз̾рѣши́ла є҆сѝ печа́ль , ра́дᲂсть
на́мъ ро́ждьшаѧ , живᲂда́вца и҆ и҆зба́вителѧ , прест҃а́ѧ бцⷣе . є҆го́же
прилѣ́жнѡ мᲂлѝ , спасти́сѧ ста́дꙋ твᲂемꙋ̀ . =катава́сїѧ : Т=вᲂѧ̀ пѣвцы̀ .

=сѣда́ленъ . гла́съ , и҃ . З=аха́рїинъ гла́съ , свѣ́тлѡ разрѣшѝ , слᲂвесѝ
гла́съ ро́ждьсѧ прⷣтча , и҆ зако́на непло́дїе всѣ́мъ пᲂказа̀ , зᲂвы́и ,
пᲂка́йтесѧ сꙋ́щїи на землѝ . се́бᲂ прїи́де и҆ ꙗ҆ви́сѧ і҆с҃ъ , всѧ̀ хᲂтѧ̀
и҆зба́вити ѿ пе́рвыѧ клѧ́твы , прᲂсвѣща́ѧ креще́нїемъ . вᲂи́стинꙋ чꙋ́дᲂ
пресла́внᲂ . =двⷤа . сла́ва , и҆ нн҃ѣ , боⷢ҇ . Н=епремѣ́ннагᲂ бг҃а ꙗ҆́кѡ
ро́ждьши , и҆змѣне́нагᲂ мѧ при́снѡ грѣхо́мъ , ᲂу҆твердѝ срⷣце мᲂѐ бл҃га́ѧ ,
мл҃твами мт҃рьними твᲂи́ми . ꙗ҆́кѡ да и҆ а҆́зъ бл҃гᲂда́рнѡ зᲂвꙋ́ ти ,
бг҃ᲂрᲂди́тельнице мр҃і́е , пᲂми́лꙋй ста́дᲂ твᲂѐ , є҆́же стѧжа̀
пренепᲂро́чнаѧ .

=пѣ́снь , д҃ . і҆рмо́съ . С=ѣдѧ́и вᲂ сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Та́инъ неи҆зрече́нныхъ ,
пред̾хо́дитъ та́иньствᲂ , нᲂвᲂсѣче́нїемъ закᲂнᲂпᲂлᲂже́нїѧ є҆сте́ственагѡ .
бᲂлѣ́зни разрѣше́нїе прᲂвᲂзвѣща́ющи , и҆справле́нїе сеѧ̀ хрⷭ҇тѐ , и҆
ѡ҆бᲂже́нїе . ~И҆са́їѧ ѿ ѻ҆ц҃а сн҃ᲂви прᲂро́чествᲂва , вᲂплᲂще́ннᲂмꙋ , а҆́нг҃ла
земле́на равнᲂа́нг҃льна . сѐ а҆́зъ пᲂсыла́ю пред̾ лице́мъ твᲂи́мъ ,
пред̾зᲂвꙋ́ща , сла́ва хрⷭ҇тѐ си́лѣ твᲂе́й . ~Слꙋжи́ти ꙗ҆́кѡ ра́бъ влⷣцѣ
рᲂди́хсѧ , на се́бᲂ прїидо́хъ , сегѡ̀ вᲂзвѣсти́ти прише́ствїе . ꙗ҆́кѡ да дв҃ыѧ
ржⷭ҇тво̀ пред̾ᲂу҆вѣ́ритъ , пресла́внѡ непло́дствꙋющаѧ ста́рица прᲂзѧ́бши .
=боⷢ҇ .= ~Ст҃а́ѧ бцⷣа , в̾ ню́же всели́тисѧ бл҃гᲂи҆зво́ли , ꙗ҆́кѡ вᲂ
бл҃гᲂво́ненъ до́мъ , сло́вᲂ ѻ҆́ч҃ее пребжⷭ҇твеннᲂе , нерастлѣ́сѧ ᲂу҆тро́бᲂю ,
ни пᲂбᲂлѣ̀ , и҆́бᲂ рᲂдѝ є҆мманꙋ́ила бг҃а и҆ чл҃ка .

=и҆́нъ , і҆рмо́съ . О=у҆слы́шахъ сла́внᲂе смᲂтре́нїе . ~Пᲂкаѧ́нїе
ѿве́рзесѧ , твᲂи́мъ ржⷭ҇тво́мъ прⷣтче и҆ прᲂпᲂвѣ́дниче . ты́ бᲂ є҆ди́нъ
прᲂпᲂвѣ́далъ є҆сѝ , взыва́ѧ пᲂка́йтесѧ , црⷭ҇твїе прибли́жисѧ . ~Дв҃ствᲂ
ᲂу҆твержа́етсѧ , и҆ цѣлᲂмꙋ́дрїе тᲂржествꙋ́етъ , пꙋсты́ни весели́тсѧ , и҆ ми́ръ
пра́з̾днꙋетъ , ржⷭ҇тво́мъ ти прⷣтче . =сла́ва . Є҆=лисаве́тъ ра́дꙋетсѧ , и҆
заха́рїѧ вѣща́етъ па́ки . ѻ҆́ба ᲂу҆́бѡ ѡ҆бнᲂвлѧ́етасѧ пᲂ ста́рᲂсти ,
і҆ѡа́ннᲂвымъ а҆́бїе гла́сᲂмъ и҆ прᲂсвѣща́етасѧ . =и҆ ны́нѣ , боⷢ҇ . Н=е
ѡ҆пали́мꙋ кꙋпинꙋ́ тѧ , закᲂнᲂпᲂло́жникъ зрѧ́ше дре́вле . данїи́лъ же го́рꙋ
ст҃ꙋ́ю сматрѧ́ше , є҆ди́на мт҃и дв҃ᲂ влⷣчце .

=катава́сїѧ : С=ѣдѧ́и вᲂ сла́вѣ .

=пѣ́снь , є҃ . і҆рмо́съ . Н=ы́нѣ вᲂста́нꙋ пррⷪ҇чески речѐ бг҃ъ . ны́нѣ
прᲂсла́влюсѧ . ны́нѣ вᲂзнесꙋ́сѧ , па́дшагѡ прїимꙋ̀ ѿ дв҃ы , и҆ к̾ свѣ́тꙋ
ди́внꙋ , вᲂзнесꙋ̀ мᲂегѡ̀ бжⷭ҇тва̀ . ~Землѧ̀ и҆зрастѝ всеи́стинна прᲂпᲂвѣ́дника
гла́са , всѣ́мъ прᲂпᲂвѣ́дающа , ꙗ҆зы́кᲂмъ дх҃о́внымъ дв҃ыѧ сн҃а . пра́вдѣ
с̾ нб҃сѐ тᲂѧ̀ ра́ди прини́чащи , ве́щїю тѣле́снᲂю . ~Пᲂлᲂжѝ гдⷭ҇ь ,
всеи́стинна свѣти́льника тѧ хрⷭ҇то́ва , всѣ́хъ прᲂсвѣща́юща . є҆ди́ны ѡ҆дѣва́юща
враждꙋ́ющїѧ є҆гѡ̀ , ꙗ҆́кѡ ри́зᲂю в̾стꙋ́дъ , нело́жнѡ бж҃їѧ сло́ва
сн҃а прᲂпᲂвѣ́дающа . ~Весели́тсѧ всѧ̀ тва́рь , твᲂи́мъ ржⷭ҇тво́мъ бжⷭ҇твенѣ .
ты́ бᲂ зе́мленъ а҆́нг҃лъ прⷣтче , и҆ нбⷭ҇ныи чл҃къ пᲂказа́сѧ , нбⷭ҇нагᲂ бг҃а
прᲂвᲂзвѣща́ѧ на́мъ вᲂплᲂще́нна . =боⷢ҇ .= =Ѿ= тебѐ ражда́етсѧ ѿ ѻ҆ц҃а , сы́и
с̾ тᲂбо́ю прⷭ҇нѡ , сло́вᲂ приснᲂсꙋ́щнᲂе и҆ нераздѣ́льнᲂе , ꙗ҆́кѡ сн҃ъ
є҆динᲂро́дныи . и҆ на пᲂслѣ́дᲂкъ ѿ дв҃ы то́йже , ст҃ы́мъ вᲂплᲂща́етсѧ дх҃ᲂмъ .

=и҆́нъ , і҆рмо́съ . В=ᲂз̾сїѧ́й ми гдⷭ҇и . ~Ѕвѣздꙋ̀ прᲂꙋгᲂто́валъ є҆сѝ ,
пра́веднᲂе сл҃нце , крⷭ҇тлѧ твᲂегѡ̀ і҆ѡа́нна . и҆́же ѿ ѡ҆бѣща́нїѧ рᲂжде́нагᲂ
дне́сь , и҆ ро́ждьшемꙋ разрѣ́шша гла́съ . ~Невѣща́й несᲂпрᲂти́въ глаго́ли
ста́рче ѡ҆сщ҃е́нне . гаврїи́лъ бᲂ глаго́летъ ти пе́рвыи вᲂ а҆рха́нг҃лѣхъ ,
бж҃їѧ та́иньства . и҆ є҆́же к̾ на́мъ тᲂгѡ̀ сни́тїе сказꙋ́ѧ . ~Ста́рче
не невѣ́рꙋй , бг҃ъ бᲂ ѡ҆бѣщава́етъ , ꙗ҆́кѡ въ ста́рᲂсти рᲂди́ши сн҃а . є҆мꙋ́же
ѡ҆ ржⷭ҇твѣ̀ мно́зи вᲂз̾ра́дꙋютсѧ . то́й бᲂ прїи́детъ си́лᲂю и҆лїино́ю .
=сла́ва . П=ррⷪ҇че прᲂпᲂвѣ́дниче прⷣтче , и҆́же ѿ непло́ды прᲂзѧбле́нїе ,
вᲂзвѣсти́телю пᲂкаѧ́нїѧ , пꙋсты́ннᲂе ѻ҆вча̀ , свѣти́льникъ же свѣ́та ,
ѡ҆ всѣ́хъ мᲂлѝ чтꙋ́щихъ тѧ вѣ́рнѡ . =и҆ ны́нѣ , боⷢ҇ . Ꙗ҆́=кѡ две́рь
непрᲂхᲂди́мꙋ , и҆ кꙋпинꙋ̀ неѡ҆пали́мꙋ , и҆ несѣко́мꙋ го́рꙋ , ѿ неѧ́же ка́мень
ᲂу҆сѣче́сѧ , и҆́же и҆з̾ тебѐ вᲂплᲂща́емыи , вᲂспѣва́емъ влⷣчце , мт҃и всѣ́хъ
твᲂрца̀ .

=катава́сїѧ : О=у҆диви́шасѧ всѧ́ческаѧ .

=пѣ́снь , ѕ҃ . і҆рмо́съ . П=рїидо́хъ вᲂ глꙋбины̀ мᲂрскі́ѧ , и҆ пᲂтᲂпи́ла мѧ
є҆́сть бꙋ́рѧ мно́гихъ ми прегрѣше́нїи . нᲂ ꙗ҆́кѡ бг҃ъ , и҆з̾ тлѝ вᲂз̾ведѝ
живо́тъ мо́й мнᲂгᲂмлⷭ҇тиве . ~Бг҃а сло́ва пᲂзна̀ ꙗ҆́кѡ прᲂро́къ , в̾ ма́терьнѣ
ᲂу҆тро́бѣ , и҆ сею̀ ѡ҆бъє́мсѧ . ꙗ҆зы́кѡмъ бг҃ᲂсло́вꙋеши в̾ сᲂкро́вищи те́мнѣ ,
ѡ҆бᲂжа́емь свѣ́тᲂмъ непристꙋ́пнымъ . ~Немо́лчнѡ ꙗ҆́кѡ гла́съ вᲂпїю́щагѡ ,
и҆зба́вителѧ ми́рꙋ крⷭ҇тлю мᲂлѧ̀ непреста́й , дш҃е́внᲂе разрѣши́ти непло́дїе ,
пᲂю́щихъ твᲂѐ ржⷭ҇тво̀ . =боⷢ҇ .= ~Непристꙋ́пнагѡ бжⷭ҇тва̀ селе́нїе ,
чи́стаѧ ти ᲂу҆тро́ба ꙗ҆ви́сѧ ѽ бцⷣе , на ню́ же без̾ бᲂѧ́зни , нбⷭ҇нїи чи́нᲂве
взира́ти немо́гꙋтъ .

=и҆́нъ , і҆рмо́съ . Б=ꙋ́рѧ мѧ пᲂмышле́нїи . ~Дне́сь пꙋсты́ныи граждани́нъ ,
і҆ѡа́ннъ ражда́етсѧ , пᲂкаѧ́нїѧ прᲂпᲂвѣ́дникъ , и҆ бл҃гᲂда́ти свидѣ́тель
и҆́стиненъ , прⷣтча сло́вꙋ , и҆ свѣ́тꙋ пред̾сїѧ́ющаѧ ѕвѣзда̀ . ~Дне́сь сѣки́ра
и҆скᲂва́вшисѧ , пᲂсѣче́нїе пред̾лага́етъ дш҃а́мъ непло́дїѧ , и҆ насажда́етъ
плᲂды̀ дᲂбрᲂдѣ́тельныѧ . пред̾и҆́детъ тве́рдѡ , в̾ ржⷭ҇твѣ̀ твᲂе́мъ прⷣтче .
~Вᲂз̾ра́дᲂвасѧ і҆ѡрда́нъ пресла́внѡ , и҆ и҆гра́етъ наꙋча́ѧсѧ і҆ѡа́нна слы́ша ,
ѿ непло́дна рᲂже́на чре́ва . мᲂкро́ же ликꙋ́етъ вᲂдны́ми и҆гра́нїи . =сла́ва .
С=вѣти́льникъ свѣ́та , прише́ствїе пред̾те́къ , прᲂпᲂвѣ́да а҆́гньца бж҃їѧ
сп҃са , свѣ́тъ вᲂз̾сїѧ́вшагᲂ землѝ . є҆стества́ же всегѡ̀ дх҃о́внѣ
пред̾жре́на . =и҆ ны́нѣ , боⷢ҇ . Б=е́зднꙋ млⷭ҇ти ро́ждьшаѧ , страсте́й мᲂи́хъ
бе́зднꙋ , пꙋчи́нᲂю щедро́тъ твᲂи́хъ пᲂтᲂпи́вши , тꙋ́чꙋ ѿ дш҃и пᲂда́ждь ми
слеза́мъ , бг҃ᲂрᲂди́тельнице всенепᲂро́чнаѧ . =катава́сїѧ : Б=жⷭ҇твенᲂе сѐ .

=кᲂнда́къ . гла́съ , г҃ . Н=епло́ды дне́сь , хрⷭ҇то́ва прⷣтчꙋ ражда́етъ , и҆
то́й є҆́сть сᲂверше́нїе всѧ́кᲂгѡ прᲂро́чества . є҆го́же бᲂ прⷪ҇рцы
прᲂпᲂвѣ́даша . на то́мъ вᲂ і҆ѡрда́нѣ рꙋ́кꙋ пᲂлᲂжи́въ , ꙗ҆ви́сѧ бж҃їю сло́вꙋ
прⷪ҇ркъ и҆ прᲂпᲂвѣ́дникъ , вкꙋ́пѣ и҆ прⷣтча . =и҆́кᲂсъ . В=ᲂсхва́лимъ ны́нѣ
гдⷭ҇нѧ прⷣтчꙋ , є҆го́же сщ҃е́нникꙋ є҆лисаве́ть рᲂдѝ , и҆з̾ лᲂже́снъ
непло́дᲂве , нᲂ не без̾ сѣ́мене . хрⷭ҇то́съ бᲂ є҆ди́нъ вмѣсти́лище про́йде
непрᲂхᲂди́мᲂ без̾ сѣ́мене . і҆ѡа́нна непло́ды рᲂдѝ , бе́з̾ мꙋжа же сего̀
нерᲂдѝ . і҆с҃а же ѡ҆сѣне́нїемъ ѻ҆ц҃а и҆ дх҃а бж҃їѧ , дв҃аѧ рᲂдѝ чⷭ҇таѧ . нᲂ
без̾сѣ́меннᲂмꙋ ꙗ҆ви́сѧ ѿ непло́дᲂве , прⷪ҇ркъ и҆ прᲂпᲂвѣ́дникъ , вкꙋ́пѣ и҆
прⷣтча .

=пѣ́снь , з҃ . і҆рмо́съ . Ю҆́=нᲂшы трѝ в̾ вавилѡ́нѣ , велѣ́нїе мꙋчи́телевᲂ
на бꙋ́йствᲂ прелᲂжи́ша . и҆ пᲂсредѝ ѻ҆гнѧ̀ в̾ве́ржени , прᲂхлажда́еми
вᲂпїѧ́хꙋ , блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . ~Бѧ́ше пе́рвѣе
во́мрацѣ , всѧ́кᲂ земнᲂро́дныхъ є҆стество̀ ѽ прⷣтче . нᲂ ᲂу҆́трᲂ вᲂпїѧ̀
ꙗ҆ви́лсѧ є҆сѝ , бл҃гᲂслᲂве́нъ є҆сѝ гдⷭ҇и бж҃е ѻ҆ц҃ъ на́шихъ . ~Недꙋ́гᲂвавшее
и҆сцѣлѝ є҆стества̀ всѐ , сла́внᲂе ѿ непло́дᲂве твᲂѐ ржⷭ҇тво̀ , наꙋчи́вшее
прⷣтче пѣ́ти , бл҃гᲂслᲂве́нъ є҆сѝ гдⷭ҇и бж҃е ѻ҆ц҃ъ на́шихъ . ~Рᲂди́лсѧ є҆сѝ
прⷣтче ѿ непло́дᲂве . прїи́де бᲂ всеи́стиннѡ , зако́нꙋ непло́дствꙋющꙋ
бл҃гᲂда́ть , хрⷭ҇то́ви пᲂю́щи , бл҃гᲂслᲂве́нъ є҆сѝ гдⷭ҇и бж҃е ѻ҆ц҃ъ на́шихъ .
=боⷢ҇ .= ~Дв҃це блгⷭ҇ве́наѧ , мᲂлѝ ѡ҆ на́съ мᲂлѧ́щихъ тѧ̀ . на тѧ́ бᲂ
ᲂу҆пᲂва́емъ всѝ , и҆ тебѣ̀ вᲂпїе́мъ , влⷣчце непре́зри ра́бъ свᲂи́хъ .

=и҆́нъ , і҆рмо́съ . В=ъ пещѝ а҆враа́мскїѧ . ~Заха́рїѧ ᲂу҆мᲂлча́въ
на́ времѧ , вᲂз̾вѣстѝ мᲂлча́нїе писа́нїю . и҆ па́ки прᲂвѣща́въ ,
ржⷭ҇тво́мъ ти прⷣтче , дх҃а бл҃гᲂда́ть вᲂзвѣща́етъ пресла́внѡ . ~Цр҃кви
пᲂдо́битсѧ , непло́ды без̾ча́днаѧ є҆лисаве́тъ всечⷭ҇тна́ѧ . ꙗ҆́же пе́рвѣе ᲂу҆́бѡ
сꙋ́щи , тре́бами и҆ сква́рами ѡ҆черне́на . ны́нѣ же хва́лѧщисѧ и҆ дᲂбро́тᲂю и҆
рᲂжде́нїемъ . ~Прⷣтчи ржⷭ҇тво́мъ , ѡ҆стри́тсѧ дне́сь секи́ра дх҃о́внаѧ . є҆́юже
всѧ́ка пᲂсѣка́ютсѧ страсте́й взыгра́нїѧ , та́йнѡ же прᲂцвѣта́ютъ плᲂды̀
пᲂкаѧ́нїѧ . ~Ꙗ҆́кѡ ве́тхᲂмꙋ и҆ но́вᲂмꙋ хᲂда́таѧ тѧ̀ прⷣтче , и҆ стезѝ
и҆справлѧ́юща хрⷭ҇то́вы , ѡ҆чища́ющагᲂ сᲂгрѣше́нїи гꙋмно̀ , дх҃о́внᲂю
лᲂпа́тᲂю , пᲂчита́емъ і҆ѡа́нне . =сла́ва . И҆́=же пред̾ сл҃нцемъ те́кшагᲂ ,
хрⷭ҇то́мъ бг҃ᲂмъ на́шимъ , і҆ѡа́нна сла́внагѡ , ꙗ҆́кѡ ѕвѣздꙋ̀ , прⷣтчꙋ и҆
пᲂкаѧ́нїю прᲂпᲂвѣ́дника , вᲂспᲂе́мъ всѝ , ѿ непло́дᲂве прᲂше́дша . =и҆ нн҃ѣ ,
боⷢ҇ . И҆́=же во́ чревᲂ твᲂѐ дв҃ᲂ , без̾сѣ́меннѡ все́льшасѧ , и҆ ро́ждьшасѧ
за неи҆зрече́ннᲂе и҆ кᲂне́чнᲂе смире́нїе , и҆ на́съ ра́ди ѡ҆бнища́вша ,
ѡ҆ всѣ́хъ мᲂли́тисѧ непреста́й бцⷣе . =катава́сїѧ : Н=епᲂслꙋжи́ша тва́ри .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
бл҃гᲂслᲂви́те гдⷭ҇нѧ гдⷭ҇а . ~Закᲂнᲂпᲂло́жникъ ра́бъ , бѧ́ше мѡѷсе́й ,
і҆с҃ъ же бг҃ъ завѣ́тꙋ но́вᲂмꙋ . нн҃ѣ же ѻ҆бѣ́ма прⷣтча , пᲂе́тъ ꙗ҆́кѡ
хᲂда́тай , всѧ̀ дѣ́ла бл҃гᲂслᲂви́те гдⷭ҇нѧ гдⷭ҇а . =Ѿ= пꙋ́ста чре́ва , го́рлица
прїи́де , ꙗ҆́кѡ бг҃ᲂсажде́ннаѧ дꙋбра́ва ны́нѣ принесѐ цр҃кви , прⷣтчꙋ
хрⷭ҇то́ва , и҆ вᲂспѣва́етъ , всѧ̀ дѣ́ла бл҃гᲂслᲂви́те гдⷭ҇нѧ гдⷭ҇а .
~Бг҃ᲂно́снїи лю́дїе , ꙗ҆зы́къ ст҃ъ , го́рлицѣ хрⷭ҇то́вѣ ᲂу҆пᲂдо́битесѧ , и҆
медᲂто́чнѡ вᲂспо́йте , в̾ цѣлᲂмꙋ́дрїи живꙋ́ще , всѧ̀ дѣ́ла бл҃гᲂслᲂви́те
гдⷭ҇нѧ гдⷭ҇а . =трⷪ҇ченъ .= ~Тричи́сленымъ свѣ́тᲂмъ ѡ҆зарѧ́еми , несᲂзда́ннагᲂ
є҆ди́нагᲂ бжⷭ҇тва̀ , немо́лчными ᲂу҆сты̀ , правᲂсла́внѡ вᲂпїю́ще пᲂчте́мъ ,
всѧ̀ дѣ́ла блгⷭ҇ви́те гдⷭ҇нѧ гдⷭ҇а .

=и҆́нъ , і҆рмо́съ . В=сѧ́ческаѧ влⷣкᲂ . ~Пᲂзна́лъ є҆сѝ прⷣтче , є҆мꙋ́же
пᲂклᲂни́лсѧ є҆сѝ пре́жде ржⷭ҇тва̀ , и҆ пре́жде пеле́нъ свᲂи́хъ , хрⷭ҇та̀
живᲂда́вца . и҆ взыгра́ньми пᲂказа́лъ є҆сѝ сегѡ̀ , гдⷭ҇а свᲂегѡ̀ наре́къ .
взаи́мъ взе́мъ мт҃рьнїи ꙗ҆зы́къ , къ пѣ́нїю хрⷭ҇та̀ бг҃а на́шегѡ . ~Кᲂнцы̀
дне́сь вселе́нстїи пред̾пра́зднꙋютъ . ра́дꙋютсѧ а҆́нг҃ли , и҆ дꙋ́си
пра́ведныхъ . живꙋ́щїи веселѧ́тсѧ , ᲂу҆ме́ршїи же па́ки і҆ѡа́ннꙋ ро́ждьшꙋсѧ ,
прїе́мшемъ и҆́мъ про́пᲂвѣдь , всѣ́хъ сп҃са гдⷭ҇а . ~Пᲂдо́бѧсѧ дне́сь і҆ѡа́ннꙋ
і҆ѡрда́нъ , мо́крыми быстрина́ми и҆гра́ше пресла́внѡ . слы́ша ражда́ема
равнᲂа́нг҃льнагᲂ житїе́мъ , ѿ ста́рицы непло́дны , и҆справлѧ́ющагᲂ пꙋтѝ и҆
стезѝ гдⷭ҇ни , и҆ ми́ра крⷭ҇ти́вшагᲂ . =сла́ва . Н=ачерта̀ дне́сь заха́рїѧ
на дᲂсцѣ̀ , и҆́мѧ бг҃ᲂнарече́ннᲂе , прⷪ҇ркꙋ и҆ прⷣтчи . мᲂлча́ же вᲂзва̀ ,
і҆ѡа́ннъ да нарече́тсѧ рᲂжде́исѧ мнѣ̀ на ста́рᲂсть . пᲂдо́бнѡ є҆́сть и҆́же
ѿ ѡ҆бѣща́нїѧ ро́ждьшемꙋсѧ , стра́ннᲂе зва́нїе . =и҆ ны́нѣ , боⷢ҇ . К=рѣ́пкᲂ
ᲂу҆тѣше́нїе , и҆ непᲂсты́днꙋ наде́ждꙋ , стѣ́нꙋ не ѡ҆бᲂри́мꙋ , и҆ бжⷭ҇твенᲂ
пред̾ста́тельствᲂ , лю́дїе твᲂѝ и҆́мꙋтъ тѧ , и҆́же тѧ сла́вѧтъ дв҃ᲂ . и҆
спаса́еми зᲂвꙋ́тъ прилѣ́жнѡ , бл҃гᲂслᲂви́те всѧ̀ дѣ́ла гдⷭ҇нѧ непреста́ннѡ
гдⷭ҇а . =катава́сїѧ : Х=ва́лимъ бл҃гᲂслᲂви́мъ . ~Ѻ҆́трᲂки бл҃гᲂчести́выѧ .

=пѣ́снь , ѳ҃ . і҆рмо́съ . Т=а́йна бж҃їѧ несказа́ннаѧ , в̾ тебѣ̀ быва́етъ ,
ꙗ҆́вственна та́йна дв҃ᲂ пречⷭ҇таѧ , и҆́бᲂ бг҃ъ и҆з̾ тебѐ вᲂплᲂти́сѧ
за млрⷭ҇дїе . тѣ́мже тѧ̀ ꙗ҆́кѡ бцⷣꙋ велича́емъ . ~Сѐ гла́съ прⷣтчи ,
непло́днымъ и҆ пꙋсты́мъ пред̾ста̀ срⷣца́мъ вᲂпїю́щь , пꙋ́ть хрⷭ҇то́въ нн҃ѣ
ᲂу҆гᲂто́вите , ꙗ҆́кѡ въ сла́вѣ грѧде́тъ . є҆мꙋ́же пᲂвинꙋ́ющесѧ велича́емъ .
~Ꙗ҆́кᲂже дре́вле дх҃ᲂмъ прест҃ы́мъ , ꙗ҆́вѣ прᲂпᲂвѣ́далъ є҆сѝ сн҃а прⷣтче ,
а҆́гньца бж҃їѧ , ми́рꙋ взе́млющагѡ грѣхѝ , ста́дꙋ твᲂемꙋ̀ сᲂгрѣше́нїемъ
разрѣше́нїе и҆спрᲂсѝ . =трⷪ҇ченъ .= ~Є҆ди́ницꙋ тричи́сленꙋ , трⷪ҇цꙋ
є҆динᲂсꙋ́щнꙋ , правᲂсла́внѡ пᲂю́ще вѣ́рнїи прᲂсла́вимъ , бг҃ᲂдѣ́льнѣ на́съ
ѡ҆зарѧ́ющꙋю , и҆ свѣтлᲂстьмѝ незахᲂди́магѡ свѣ́та , и҆спᲂлнѧ́ющꙋ дш҃а на́ша .
=боⷢ҇ .= ~Всѣ́ми владꙋ́щаѧ твᲂре́нїи , лю́демъ твᲂи́мъ да́рꙋй пᲂбѣ́дꙋ
ѡ҆дᲂлѣ́нїѧ , непᲂкᲂри́вагᲂ пᲂд̾ло́жьши по́д̾ нᲂзѣ цр҃е́ви . да тѧ̀ ꙗ҆́кѡ бцⷣꙋ
велича́емъ .

=и҆́нъ , і҆рмо́съ . Ꙗ҆́=кѡ сᲂтвᲂрѝ . ~Въ тебѣ̀ вели́кᲂе сѐ и҆ пресла́внᲂе ,
бг҃ъ сᲂтвᲂрѝ зна́менїе сщ҃е́нниче . пᲂ ста́рᲂсти бᲂ сн҃а , и҆ пᲂ
ᲂу҆мерщве́нїи ᲂу҆до́въ ражда́еши прⷣтчꙋ . ~Да слы́шатъ непло́дᲂвы , и҆
да вᲂспᲂю́тъ бг҃а . се́бᲂ є҆лисаве́тъ вᲂпїе́тъ , пᲂ ста́рᲂсти сн҃а , и҆ пᲂ
ᲂу҆мерщве́нїи ᲂу҆до́въ ражда́ю прⷣтчꙋ . ~Весели́сѧ заха́рїе , и҆ ра́дꙋисѧ
ны́нѣ ѡ҆́ бз҃ѣ . се́бᲂ є҆лисаве́тъ дᲂи́тъ , пᲂ ста́рᲂсти сн҃а . и҆ пᲂ
ᲂу҆мерщве́нїи ᲂу҆до́въ и҆мѣ́етъ прⷣтчꙋ . =сла́ва . С=ла́ва да́вшемꙋ непло́днѣй
пᲂ ста́рᲂсти пло́дъ . ста́рцꙋ и҆ прⷪ҇ркꙋ сн҃а . гᲂто́вѧща є҆мꙋ̀ лю́ди
сᲂверше́ны , бжⷭ҇твенагᲂ прⷣтчꙋ . =и҆ ны́нѣ , боⷢ҇ . В=ъ тѧ̀ все́льсѧ , и҆́же
в̾ нѣ́дрѣхъ сы́и ѻ҆те́ческихъ . рᲂди́сѧ бе́з̾ стрⷭ҇ти и҆ тлѝ . и҆ приведѐ
на́съ за милᲂсе́рдїе , ѻ҆ц҃ꙋ и҆ бжⷭ҇твенᲂмꙋ дх҃ꙋ .

=катава́сїѧ : В=сѧ́къ зе́менъ .= Дᲂсто́йнѡ є҆́сть . свѣти́лен̾ . П=рⷣтчевᲂ
дне́сь , ра́дᲂстнѡ твᲂри́мᲂе рᲂжде́нїе , сѣ́тᲂванїе рѣши́тъ ѻ҆́ч҃а
без̾гла́сїѧ , и҆ ро́ждьшей непло́дствᲂ . вᲂз̾вѣща́етъ же наста́вшꙋю ра́дᲂсть
и҆ весе́лїе . тѣ́мже и҆ всѧ̀ тва́рь , то̀ свѣ́тлᲂ пра́з̾днꙋетъ . =двⷤа .
сла́ва , и҆ ны́нѣ , боⷢ҇ . П=рᲂро́цы прᲂпᲂвѣ́даша , а҆пⷭ҇ли наꙋчи́ша , и҆ мч҃нцы
бг҃ᲂмꙋ́дреннѡ , твᲂегѡ̀ сн҃а бцⷣе ꙗ҆́снѡ и҆спᲂвѣ́даша , бг҃а всѣ́хъ пречⷭ҇таѧ .
с̾ ни́ми же тѧ велича́емъ , и҆́же тебѐ ра́ди и҆зба́вльшесѧ дре́внѧгѡ
ѡ҆сꙋжде́нїѧ .

Н=а хвали́тѣхъ , стⷯры , на д҃ . гла́съ , д҃ . поⷣ . и҆́=же зва́нныи свы́ше .=
Ѿ= непло́дныѧ рᲂди́сѧ ᲂу҆тро́бы .꙳ раз̾рѣши́выи непло́дїе срⷣцъ на́шихъ ,꙳ и҆
бл҃гᲂча́дїе в̾ вѣ́рѣ же , и҆ и҆́стинѣ ,꙳ дш҃а́мъ непло́днымъ сло́вᲂ да́рꙋѧ ,꙳
сла́вныи прⷣтче прише́ствїѧ хрⷭ҇то́ва .꙳ гла́съ сло́ва наро́читыи пᲂкаѧ́нїѧ ,꙳
прᲂзнамена́ныи велегла́сныи .꙳ ве́тхᲂмꙋ же и҆ но́вᲂмꙋ бжⷭ҇твеныи хᲂда́тай ,꙳
ꙗ҆́вѣ пᲂзнава́емь .꙳ є҆го́же ржⷭ҇тво̀ любо́вїю ,꙳ пра́зднꙋемъ веселѧ́щесѧ .=
двⷤа . О=у҆питѣ́нныи ны́нѣ ,꙳ вᲂздержа́нїѧ теле́цъ ,꙳ ѿ непло́дᲂве рᲂди́сѧ .꙳
пᲂказꙋ́ѧ на́мъ и҆́же ѿ дв҃ы ѻ҆трᲂкᲂви́цы ,꙳ а҆́гньца рᲂжде́на ,꙳ и҆ ми́рꙋ
взе́млющагѡ сᲂгрѣше́нїѧ .꙳ го́рлица пꙋстынелю́бнаѧ ꙗ҆́вѣ вᲂз̾сїѧ̀ .꙳
бжⷭ҇твенꙋю ве́снꙋ вᲂзвѣща́ющи .꙳ и҆́мже преста̀ без̾бо́жїѧ зима̀ лю́таѧ .꙳ и҆
жениха̀ дрꙋ́гъ и҆́скреннїи свѣ́тлѡ прїи́де ,꙳ і҆ѡа́ннъ мᲂлѧ̀ спасти́сѧ дꙋша́мъ
на́шимъ . ~И҆́же пᲂ бжⷭ҇твенᲂмꙋ ро́ждьсѧ ѡ҆бѣтᲂва́нїю ,꙳ є҆гда̀ пречꙋ́дныи и҆
вели́кїи а҆рха́нг҃лъ ,꙳ в̾ цр҃кви рᲂди́телю твᲂемꙋ̀ мᲂлѧ́щꙋсѧ ,꙳ бл҃гᲂвѣстѝ
твᲂѐ рᲂжде́нїе ,꙳ тᲂгда̀ невѣ́рᲂвавшꙋ , и҆ сꙋпрᲂти́въ глаго́лавшꙋ
сщ҃е́нникꙋ ,꙳ ꙗ҆́кᲂже пи́шетъ ,꙳ неглаше́нїе гаврїи́лъ наведѐ и҆
ѡ҆глᲂхнᲂве́нїе ,꙳ да́же дᲂ ржⷭ҇тва̀ .꙳ ты́ же прⷣтче ѿ ѻ҆ц҃а ро́ждьсѧ ,꙳ сᲂꙋ́зъ
ꙗ҆зы́ка свᲂбᲂди́лъ є҆сѝ бл҃же́нне ,꙳ и҆ мо́лишисѧ ѡ҆ всѣ́хъ на́съ .

=сла́ва . гла́съ , ѕ҃ . Ѕ=вѣзда̀ ѕвѣзды̀ прⷣтча , ѿ непло́дныѧ ᲂу҆тро́бы ,
на землѝ ражда́етсѧ дне́сь , і҆ѡа́ннъ бг҃ᲂвᲂз̾желѣ́нныи . и҆ хрⷭ҇то́вꙋ
ꙗ҆влѧ́етъ зарю̀ вᲂсто́къ свы́ше , в̾ пра́вᲂе вѣ́рнымъ прехᲂжде́нїе .

=и҆ ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂз̾расти́вшаѧ на́мъ
пло́дъ живо́тныи , тебѣ̀ мо́лимсѧ , мᲂли́сѧ влⷣчце съ прⷣтчею , пᲂми́лᲂватисѧ
дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , ѿ пе́рвагѡ кано́на , пѣ́снь , г҃ , на д҃ . и҆
втᲂра́гѡ , пѣ́снь , ѕ҃ , на д҃ .

П=ᲂ вхо́дѣ , а҆́ще ли хра́мъ хрⷭ҇то́въ , и҆лѝ бцⷣы : т=рᲂпа́рь хра́мꙋ ,
трᲂпа́рь прⷣтчи . сла́ва , кᲂнда́къ прⷣтчи . и҆ ны́нѣ , кᲂнда́къ хра́мꙋ .

П=ᲂ вхо́дѣ , а҆́ще хра́мъ ст҃ы́мъ : т=рᲂпа́рь прⷣтчи . сла́ва , кᲂнда́къ
прⷣтчи . и҆ ны́нѣ , кᲂнда́къ : застꙋ́пнице хрⷭ҇тїа́нѡмъ .

=прᲂки́менъ , ѱл҃о́мъ дв҃дᲂвъ . В=ᲂз̾весели́тсѧ пра́ведникъ ѡ҆́ гдⷭ҇ѣ , и҆
ᲂу҆пᲂва́етъ на́нь . =сти́хъ . ᲂу҆=слы́ши бж҃е мᲂли́твꙋ мᲂю̀ , внегда̀ мᲂли́ти
мисѧ к̾ тебѣ̀ . =а҆пⷭ҇лъ , к̾ =ри́млѧнᲂмъ . заⷱ҇ , рв҃і .= а҆ллилꙋ́їѧ .
Б=л҃гᲂслᲂве́нъ гдⷭ҇ь бг҃ъ і҆и҃левъ , ꙗ҆́кѡ пᲂсѣтѝ и҆ сᲂтвᲂрѝ и҆збавле́нїе
лю́демъ свᲂи́мъ . =сти́хъ .= =и҆= ты̀ ѻ҆трᲂча̀ , прᲂро́къ вышнѧ́гѡ нарече́шисѧ .
=є҆ѵⷢ҇а́лїе , ѿ =лꙋкѝ . заⷱ҇ , л҃ . =прича́стенъ , в=ъ па́мѧть вѣ́чнꙋю бꙋ́детъ
пра́ведникъ .

~Рѧ́дъ же , а҆пⷭ҇лъ , и҆ є҆ѵⷢ҇а́лїе вычита́емъ напредѝ .

