=МЦⷭ҇А И҆Ю́НѦ ВЪ К҃Ѕ ДН҃Ь=

=пра́зднꙋемъ ꙗ҆вле́нїю чꙋдᲂтво́рныѧ и҆ко́ны прест҃ы́ѧ влⷣчцы на́шеѧ бцⷣы
ѻ҆диги́трїи ти́хвинскїѧ . =В=ече́ръ , на ма́лѣй вече́рни , стⷯры . гла́съ ,
а҃ . поⷣ . н=бⷭ҇нымъ чи́нѡмъ .= Н=бⷭ҇ныѧ си́лы ра́дꙋютсѧ ,꙳ пресла́внѡ
слꙋжа́ще , чꙋ́днѣй и҆ко́нѣ бг҃ᲂмт҃ре ,꙳ и҆ к̾ весе́лїю земны́ѧ дх҃ᲂмъ
призыва́ютъ ,꙳ и҆ спасе́нїе ми́рᲂви сїю̀ пᲂказꙋ́ютъ .꙳ и҆ все́й рᲂсі́йстѣй
странѣ̀ ,꙳ тве́рдᲂе ѡ҆гражде́нїе и҆ застꙋпле́нїе . ~Твᲂегѡ̀ влⷣчце ꙗ҆вле́нїѧ
пресла́внагѡ ,꙳ тре́петни бы́вше лю́дїе ,꙳ вкꙋ́пѣ же и҆ ра́дᲂстни .꙳ ꙗ҆́кѡ
чꙋде́съ сᲂкро́вище , пречⷭ҇тыи тво́й ѻ҆́бразъ ꙗ҆ви́сѧ ,꙳ бл҃гᲂда́тїю
прᲂсвѣща́ющь всѧ́ческаѧ ,꙳ и҆ ѿ бѣ́дъ и҆збавлѧ́ющь при́снѡ . ~Съ пресла́вными
чи́ньми а҆́нг҃льскими ,꙳ дне́сь вѣ́рнїи дх҃о́внѣ весели́мсѧ .꙳ свѣ́тлѡ
пра́зднꙋюще ,꙳ пресвѣ́тлᲂе тᲂржество̀ бг҃ᲂмт҃ре .꙳ занѐ пречⷭ҇тныи є҆ѧ̀
ѻ҆́бразъ ,꙳ ꙗ҆́кѡ и҆сто́чникъ прⷭ҇нᲂтекꙋ́щїи ꙗ҆ви́сѧ ,꙳ и҆сцѣле́нїи
незави́стныѧ да́ры ,꙳ прⷭ҇нѡ ми́рᲂви и҆стᲂча́ющь .

=сла́ва , и҆ нн҃ѣ . гла́съ , є҃ . С=тра́шнᲂ чꙋ́дᲂ ꙗ҆вле́нїѧ твᲂегѡ̀ влⷣчце и҆
несказа́ннᲂ , ᲂу҆дивлѧ́етъ преми́рнаѧ , и҆ ᲂу҆жаса́етъ земна́ѧ . вкꙋ́пѣ же и҆
прᲂсвѣща́етъ свѣтᲂно́снꙋю бл҃гᲂда́тїю пречⷭ҇тагѡ тѝ ѻ҆́браза , и҆ ро́ждьшагᲂсѧ
ѿ тебѐ хрⷭ҇та̀ бг҃а на́шегѡ . тᲂго̀ мᲂлѝ чⷭ҇таѧ , въ бжⷭ҇твеннѣмъ тᲂржествѣ̀
твᲂе́мъ , пᲂда́ти на́мъ прᲂсвѣще́нїе и҆ ве́лїю млⷭ҇ть . =прᲂки́менъ , дню̀ .=

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . =Ѽ=
всенепᲂро́чнаѧ дв҃ᲂ ,꙳ ко́е тебѣ̀ бл҃гᲂдаре́нїе принесе́мъ ,꙳ ꙗ҆́кѡ
свѣтᲂза́рнымъ ꙗ҆вле́нїемъ пречи́стыѧ твᲂеѧ̀ и҆ко́ны ,꙳ и҆ превѣ́чнагᲂ млⷣнца ,꙳
всѣ́хъ ѿ невѣ́денїѧ к̾ свѣ́тꙋ бг҃ᲂразꙋ́мїѧ вᲂзвела̀ є҆сѝ .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хᲂ твᲂѐ . Ѽ= прест҃а́ѧ
гжⷭ҇е влⷣчце ,꙳ незабꙋ́ди на́съ твᲂи́хъ ра́бъ ,꙳ вѣ́рᲂю пᲂклᲂнѧ́ющихсѧ
чꙋдᲂтво́рнѣй ти и҆ко́нѣ .꙳ и҆ бл҃гᲂче́стнѡ вᲂспѣва́ющихъ тѧ ,꙳ и҆зба́ви гжⷭ҇е
ѿ всѣ́хъ бѣ́дъ , и҆ напа́стей .

=сти́хъ : пᲂмѧнꙋ̀ и҆́мѧ твᲂѐ ,꙳ вᲂ всѧ́кᲂмъ ро́дѣ и҆ ро́дѣ . Ѽ= всепѣ́таѧ
мт҃и ,꙳ ᲂу҆милᲂсе́рдисѧ на мᲂле́нїе на́ше ,꙳ твᲂе́ бᲂ є҆смы̀ дᲂстᲂѧ́нїе .꙳
всѣ́хъ спасѝ и҆ пᲂми́лꙋй ,꙳ да тѧ̀ всѝ ро́ди непреста́ннѡ велича́емъ .
=сла́ва , и҆ нн҃ѣ . гла́съ , то́йже . Т=и́хᲂе приста́нище ,꙳ ѻ҆би́тель твᲂѧ̀
бг҃ᲂневѣ́стᲂ ꙗ҆ви́сѧ ,꙳ всѣ́мъ притека́ющимъ ,꙳ и҆мꙋ́щи в̾ себѣ̀ пречⷭ҇тнꙋ́ю
твᲂю̀ и҆ко́нꙋ .꙳ всѣ́мъ неѡ҆скꙋ́днѡ бл҃гᲂда́ть пᲂдаю́щꙋ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Д=не́сь ꙗ҆́кѡ сл҃нце пресвѣ́тлᲂ вᲂз̾сїѧ̀ на́мъ на вᲂздꙋ́сѣ ,
всечестна́ѧ и҆ко́на твᲂѧ̀ влⷣчце . и҆ лꙋча́ми млⷭ҇ти твᲂеѧ̀ прᲂсвѣтѝ ве́сь
ми́ръ . сїю́же вели́каѧ рꙋсі́ѧ , ꙗ҆́кѡ нѣ́кїи да́ръ бжⷭ҇твенныи , свы́ше
бл҃гᲂгᲂвѣ́йнѣ вᲂспрїе́мши , вᲂспрᲂславлѧ́етъ тѧ бг҃ᲂмт҃и дв҃ᲂ , и҆ ѿ тебѐ
ро́ждьшагᲂсѧ хрⷭ҇та̀ бг҃а на́шегѡ . є҆мꙋ́же мᲂли́сѧ , ѽ гжⷭ҇е цр҃цѣ бцⷣе ,
да и҆зба́витъ всѧ̀ гра́ды и҆ страны̀ хрⷭ҇тїа́нскїѧ , невреди́мы ѿ всѣ́хъ
навѣ́тъ вра́жїихъ . и҆ спасе́тъ всѣ́хъ , и҆́же вѣ́рᲂю пᲂклᲂнѧ́ющихсѧ пречⷭ҇тᲂмꙋ
твᲂемꙋ̀ ѻ҆́бразꙋ , дв҃ᲂ неи҆скꙋсᲂбра́чнаѧ .

=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , в҃ . К=і́ими смире́нными ᲂу҆стна́ми ,
ᲂу҆бл҃жи́мъ бцⷣꙋ ; чⷭ҇тнѣ́йшꙋю тва́ри , и҆ ст҃ѣ́йшꙋю сꙋ́щꙋ херꙋфи́мъ , и҆
всѣ́хъ а҆́нг҃лъ . прⷭ҇то́лъ цр҃е́въ непᲂкᲂлѣби́мыи . до́мъ в̾ не́мъ же всели́сѧ
вы́шнїи , спасе́нїе ми́рꙋ , бж҃їе ѡ҆сщ҃е́нїе , пᲂдава́ющꙋю вѣ́рнымъ
в̾ бжⷭ҇твеннѣмъ тᲂржествѣ̀ є҆ѧ̀ , бᲂга́тнѡ ве́лїю млⷭ҇ть . ~Кі́ѧ дх҃о́вныѧ
пѣ́сни , ны́нѣ принесе́мъ ти всечⷭ҇таѧ ; и҆́бᲂ пречестны́ѧ твᲂеѧ̀ и҆ко́ны
преми́рнымъ ше́ствїемъ , всю̀ пᲂд̾со́лнечнꙋю ѡ҆ст҃и́ла є҆сѝ . и҆ ди́внымъ
ꙗ҆вле́нїемъ є҆ѧ̀ , всю̀ рꙋ́сскꙋю странꙋ̀ преꙋжа́снѡ ᲂу҆диви́ла є҆сѝ , и҆
свѣтᲂза́рнымъ прише́ствїемъ є҆ѧ̀ , пꙋ́стᲂ мѣ́стѡ и҆ непрᲂхᲂди́мᲂ прᲂсвѣти́ла
є҆сѝ , и҆дѣ́же и҆ дᲂ ны́нѣ вᲂдвᲂрѧ́ешисѧ , бжⷭ҇твенᲂю и҆ко́нᲂю твᲂе́ю . ми́рᲂви
непреста́ннѡ пᲂдаю́щи ве́лїю ми́лᲂсть . ~Кі́ѧ ᲂу҆миле́нныѧ гла́сы ,
принесо́ша ти тᲂгда̀ бцⷣе ; и҆́же зрѧ́ще свѣтᲂно́снꙋю и҆ко́нꙋ твᲂю̀ , чꙋ́днѡ
на вᲂздꙋ́сѣ стᲂѧ́щꙋ , и҆ свѣтᲂза́рными лꙋча́ми сїѧ́ющꙋ , бл҃гᲂчести́вїи
препро́стїи лю́дїе , нᲂ то́чїю с̾ рыда́нїемъ мᲂлѧ́хꙋсѧ и҆ с̾ пла́чемъ
взыва́хꙋ . прїидѝ к̾ на́мъ цр҃цѣ , и҆ сни́ди влⷣчце , и҆ низ̾пᲂслѝ щедро́ты
твᲂегѡ̀ чл҃кᲂлю́бїѧ . пᲂсѣтѝ на́съ свы́ше , и҆ прᲂсвѣтѝ ѡ҆мраче́нныхъ ,
твᲂи́мъ свѣтᲂза́рнымъ прише́ствїемъ . и҆ не ѿстꙋ́пна бꙋ́ди во́ вѣки , ми́рᲂви
бᲂга́тнѡ пᲂдаю́щи ве́лїю ми́лᲂсть . ~Что́ ти принесе́мъ прест҃а́ѧ дв҃ᲂ ,
за мно́гꙋю твᲂю̀ бл҃гᲂсты́ню и҆ чл҃кᲂлю́бїе ; ꙗ҆́кѡ ѿ преми́рныхъ пресла́внᲂ пᲂ
во́здꙋхꙋ низ̾пᲂсла́ла є҆сѝ землѝ рꙋ́сстѣй , бжⷭ҇твеннᲂе твᲂѐ дарᲂва́нїе .
мнᲂгᲂчꙋде́снꙋю и҆ко́нꙋ твᲂю̀ чи́стаѧ бг҃ᲂѻ҆трᲂкᲂви́це . є҆́юже ѿ всѣ́хъ бѣ́дъ
и҆збавлѧ́емсѧ , и҆ и҆зᲂби́льнѡ прїе́млемъ и҆сцѣле́нїе дш҃а́мъ же и҆ тѣ́лᲂмъ ,
ѿ всѧ́кихъ бᲂлѣ́зней , и҆ непреста́ннѡ пᲂчерпа́емъ ѿ неѧ̀ ве́лїю млⷭ҇ть .

И҆́=ны стихѣ́ры . гла́съ , є҃ . пᲂдо́бенъ . р=а́дꙋисѧ .= Р=а́дꙋисѧ наде́ждᲂ
на́ша бцⷣе чⷭ҇таѧ , ра́дꙋисѧ ра́дᲂсть а҆́нг҃лѡмъ прїи́мшаѧ . ра́дꙋисѧ ро́ждьшаѧ
ѻ҆́ч҃ее сїѧ́нїе . ра́дꙋисѧ бл҃гᲂслᲂве́наѧ чⷭ҇таѧ прест҃а́ѧ дв҃ᲂ , є҆ди́на
всепѣ́таѧ . ра́дꙋисѧ хрⷭ҇тїа́нѡмъ в̾ бѣда́хъ ско́раѧ пᲂмо́щнице , и҆ те́плаѧ
застꙋ́пнице . ра́дꙋисѧ правᲂсла́вїю пᲂхвало̀ высо́каѧ , и҆ сла́вᲂ
превᲂзнесе́ннаѧ . ра́дꙋисѧ па́стырю до́брый , и҆́же дале́че взыска̀ на́съ
заблꙋ́ждьшихъ , грѣхо́вными плѣни́ца  ми свѧ́занныхъ . пᲂдаѧ̀ на́мъ
разрѣше́нїе , и҆ ми́ръ и҆ ве́лїю млⷭ҇ть . =двⷤа . Р=а́дꙋисѧ прⷭ҇та́ѧ дв҃ᲂ ,
спасе́нїю на́шемꙋ хᲂда́таице . ты̀ и҆стᲂчи́ла є҆сѝ всѣ́мъ ра́дᲂсть и҆
бл҃гᲂслᲂве́нїе . ты̀ є҆ди́на бг҃ᲂмт҃и влⷣчце , краснѣ́йшагᲂ дᲂбро́тᲂю па́че
всѣ́хъ сыно́въ чл҃ческихъ , і҆с҃а и҆зба́вителѧ пло́тїю рᲂдила̀ є҆сѝ . и҆
на пречⷭ҇тꙋю рꙋ́кꙋ твᲂе́ю тᲂго̀ нᲂси́ла є҆сѝ . и҆ ны́нѣ с̾ пречⷭ҇тымъ
ѻ҆́бразᲂмъ твᲂи́мъ , дне́сь ви́димъ є҆гѡ̀ , чл҃кᲂлю́бнѣ и҆ свѣтᲂза́рнᲂ с̾ тᲂбо́ю
прише́дша , на взыска́нїе и҆ прᲂсщ҃е́нїе заблꙋ́ждьшихъ на́съ вᲂлкᲂхи́щныхъ
ѻ҆вча́тъ , и҆ на спасе́нїе дш҃ъ на́шихъ . ~Ра́дꙋисѧ дне́сь хрⷭ҇тᲂлюби́ваѧ
рꙋ́сскаѧ землѐ , сла́ва бᲂ гдⷭ҇нѧ на тебѣ̀ вᲂз̾сїѧ̀ , пресла́внымъ
ꙗ҆вле́нїемъ и҆ко́ны бг҃ᲂмт҃ре . лꙋчено́снѡ бᲂ к̾ тебѣ̀ прїи́де , ди́внѡ пᲂ
во́здꙋхꙋ , про́мыслᲂмъ всѣ́хъ бг҃а . ликꙋ́й ны́нѣ и҆ весели́сѧ вели́кїи но́въ
гра́де , ꙗ҆́кѡ вᲂспрїѧ́лъ є҆сѝ в̾ предѣ́лъ ѻ҆́бласти твᲂеѧ̀ , свы́ше
прᲂсїѧ́вшꙋю бжⷭ҇тва̀ зарю̀ , и҆ чꙋде́съ бл҃гᲂда́ть . красꙋ́йсѧ и҆ свѣ́тлѡ
тᲂржествꙋ́й пречⷭ҇тна́ѧ ѻ҆би́тель бг҃ᲂмт҃ре . ꙗ҆́кѡ ᲂу҆ѧсни́сѧ твᲂѧ̀ дᲂбро́та
па́че всѣ́хъ , и҆́бᲂ и҆мѣ́еши в̾ себѣ̀ вели́кᲂе вселе́нныѧ сᲂкро́вище , чꙋ́днꙋю
и҆ко́нꙋ влⷣчцы , пресла́внѡ пᲂ а҆е́рꙋ прише́дшꙋю , и҆ да́рꙋющꙋю всѣ́мъ вѣ́рнымъ
ве́лїю млⷭ҇ть .

=сла́ва , и҆ ны́нѣ . гла́съ , ѕ҃ . Д=не́сь ра́дꙋетсѧ вѣ́рныхъ мно́жествᲂ ,
ꙗ҆ви́бᲂсѧ бжⷭ҇твенаѧ и҆ко́на твᲂѧ̀ влⷣчце , ꙗ҆́кѡ мнᲂгᲂсвѣ́тлᲂе сл҃нце ,
на вᲂздꙋ́сѣ сїѧ́ющи свѣ́тᲂмъ ве́лїимъ . и҆ лꙋчѝ ми́лᲂсти свᲂеѧ̀ пᲂ всю́дꙋ
и҆спꙋща́етъ , вельмѝ прᲂсвѣща́ющи всѣ́хъ . дне́сь ликꙋ́ютъ а҆́нг҃ли , и҆
слꙋ́жатъ пᲂчита́юще , ѿ мѣ́ста на мѣ́стᲂ не ви́димѡ пренᲂсѧ́ще ю҆̀ , и҆
бг҃ᲂи҆збра́ннагѡ а҆́бїе мѣ́ста дᲂне́сше , бл҃гᲂгᲂвѣ́йнѣ пᲂставлѧ́ютъ ,
с̾ дᲂсто́йными славᲂслᲂвле́нїи . мы́ же что́ ти принесе́мъ бре́ннїи ; и҆ ко́е
бл҃гᲂхвале́нїе прише́ствїю твᲂемꙋ̀ сᲂтвᲂри́мъ ; недᲂꙋмѣ́емъ , и҆ ᲂу҆дивлѧ́емсѧ
твᲂемꙋ̀ милᲂсе́рдїю , є҆́же на на́съ пᲂказа́ла є҆сѝ . нᲂ ѽ прест҃а́ѧ , мᲂли́сѧ
прилѣ́жнѡ сн҃ꙋ и҆ бг҃ꙋ твᲂемꙋ̀ , дарᲂва́ти странѣ̀ на́шей на врагѝ пᲂбѣ́ды ,
и҆ ми́рꙋ ᲂу҆мире́нїе , и҆ дш҃а́мъ на́шимъ ве́лїю млⷭ҇ть .

=та́же , вы́хᲂдъ . прᲂки́менъ , дню̀ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́й же глава̀
дᲂсѧза́ше дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ
не́й . гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ
ѻ҆ц҃а твᲂегѡ̀ , и҆ бг҃ъ и҆саа́кѡвъ , небо́йсѧ . землѧ̀ на не́й же ты̀ спи́ши ,
тебѣ̀ да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ нбⷭ҇наѧ .

Ѿ= пррⷪ҇чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ в̾ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂзлю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бᲂ
ѻ҆́бразᲂмъ пᲂживе́ши мно́гᲂ лѣ́тъ , и҆ прилᲂжа́т̾тисѧ лѣ́та живᲂтꙋ̀ .

Н=а литі́и , стихѣ́ры . гла́съ , г҃ . П=рїиди́те всѝ праз̾днᲂлю́бцы ,
чⷭ҇тно́е ꙗ҆вле́нїе бж҃їѧ мт҃ре ᲂу҆блажи́мъ . преми́рнѡ бᲂ и҆ па́че ᲂу҆ма̀
бг҃ᲂлѣ́пнѡ вᲂз̾сїѧ̀ . ѿ ню́дꙋ же ст҃ы́мъ ꙗ҆вле́нїемъ є҆ѧ̀ , ми́ръ прᲂсвѣще́нъ
бы́сть . тѣ́мъ ᲂу҆сты̀ и҆ срⷣцы̀ , пѣ́сньми и҆ пѣ́нїи дх҃о́вными , сᲂ всѣ́ми
притека́ющими пра́зднꙋемъ свѣ́тлѡ . =гла́съ , и҃ . П=е́рвѣй написа́вшисѧ
твᲂегѡ̀ ѻ҆́браза и҆ко́нѣ , є҆ѵⷢ҇а́льскихъ та́инъ бл҃гᲂвѣ́стникᲂмъ , и҆ к̾ тебѣ̀
цр҃цѣ принесе́нѣ , да ᲂу҆сво́иши тꙋ̀ , и҆ си́льнꙋ сᲂдѣ́лаеши спастѝ чтꙋ́щихъ
тѧ . и҆ пᲂра́дᲂвасѧ ꙗ҆́кѡ сы́и млⷭ҇тива , спасе́нїю на́шемꙋ сᲂдѣ́тельница .
ꙗ҆́кѡ ᲂу҆ста̀ и҆ гла́съ и҆ко́нѣ бы́ша , ꙗ҆́кᲂже и҆ бг҃а внегда̀ зачина́ющи
во́ чревѣ , пѣ́снь вᲂспѣ́ла є҆сѝ . сѐ ѿ ны́нѣ бл҃жа́тъ мѧ всѝ ро́ди . и҆
на тꙋ̀ зрѧ́щи , гл҃ѧ , вкꙋ́пѣ и҆ со́ властїю , с̾ си́мъ ѻ҆́бразᲂмъ бл҃гᲂда́ть
мᲂѧ̀ и҆ си́ла . и҆ мы̀ вᲂи́стиннꙋ вѣ́рꙋемъ , ꙗ҆́кѡ сѐ рекла̀ є҆сѝ гжⷭ҇е ,
си́мъ ѻ҆́бразᲂмъ с̾ ва́ми є҆́смь . є҆мꙋ́же бл҃гᲂгᲂвѣ́йнѡ пред̾стᲂѧ́ше ,
пᲂкланѧ́емтисѧ рабѝ твᲂѝ , пᲂсѣтѝ на́съ мт҃рьними твᲂи́ми мл҃твами . ~Кто̀
дᲂсто́йнѡ вᲂзмо́жетъ и҆спᲂвѣ́дати , чꙋде́съ твᲂи́хъ чи́стаѧ глꙋбинꙋ̀
превели́кꙋю ; твᲂи́мъ ᲂу҆́бѡ чл҃кᲂлю́бїемъ , чꙋ́днꙋю твᲂю̀ и҆ко́нꙋ пꙋсты́нѧ
свы́ше вᲂспрїѧ̀ , и҆ хра́мъ прече́стенъ правᲂвѣ́рными вᲂз̾дви́же . тᲂгда̀
чꙋ́днѡ цр҃и́цѣ сᲂ ст҃лемъ нико́лᲂю , бл҃гᲂгᲂвѣ́йныи ᲂу҆зрѣ́ тѧ мꙋ́жъ ,
свѣтᲂза́рнѡ в̾ пꙋсты́ни бесѣ́дꙋющꙋ , и҆ свѣ́тᲂмъ бжⷭ҇тва̀ твᲂегѡ̀ всѧ̀
ѡ҆зарѧ́ющꙋ . се́й же нетерпѧ́ше зрѣ́ти , неи҆зрече́ннагѡ твᲂегѡ̀ сїѧ́нїѧ ,
на́ землю ни́цъ падѐ , ника́кᲂже вᲂз̾зрѣ́ти мᲂгі́и . чꙋ́дныи же вᲂз̾ста́ви
є҆гѡ̀ ст҃ль , и҆ ѿ́страха чл҃кᲂлю́бнѣ ᲂу҆крѣпѝ . ты́ же чи́стаѧ свѣ́тᲂмъ млⷭ҇ти
твᲂеѧ̀ сегѡ̀ прᲂсвѣ́щши , та́йнꙋ спасе́ннагᲂ смᲂтре́нїѧ є҆́же ѡ҆ крⷭ҇тѣ̀
и҆звѣсти́ла є҆сѝ , на кра́йнее вѣ́рнымъ спасе́нїе . =гла́съ , є҃ .
П=ресла́внѡ прелѣта́ютъ препѣ́таѧ чꙋдеса̀ твᲂѧ̀ си́лꙋ слᲂве́съ , ꙗ҆́кѡ
непᲂсти́жима сꙋ́ть , и҆ неи҆спᲂвѣди́ма . ᲂу҆жаса́юща всѧ́къ ᲂу҆́мъ , и҆
ᲂу҆дивлѧ́юща пᲂмышле́нїѧ . є҆гда́ бᲂ невѣ́рїемъ ѡ҆держи́мїи лю́дїе ,
пᲂвелѣ́нїе твᲂѐ цр҃цѣ преслꙋ́шаша . тᲂгда̀ вᲂста̀ стра́шнѡ бꙋ́рѧ ве́лїѧ , ѽ
па́че ᲂу҆ма̀ видѣ́нїѧ , и҆ вᲂсхи́ти ᲂу҆жа́снѡ сᲂ главы̀ цр҃кве древᲂдѣ́лателѧ .
ѽ несказа́ннагѡ ти чл҃кᲂлю́бїѧ , и҆ пᲂста́ви є҆гѡ̀ бл҃гᲂсе́рднѡ на землѝ
невреди́ма , со́ страхᲂмъ вкꙋ́пѣ сᲂ всѣ́ми пᲂю́ща , сла́ва мно́жествꙋ щедро́тъ
твᲂи́хъ влⷣчце . ~Пᲂказꙋ́ющи кра́йнее свᲂѐ бг҃ᲂмт҃и чл҃кᲂлю́бїе ,
пᲂвелѣва́еши на цр҃кви пᲂста́вити крⷭ҇тъ дре́вѧнъ , ᲂу҆вѣрѧ́ющи спасе́нꙋю
стра́сть сн҃а свᲂегѡ̀ , спаси́телѧ на́шегѡ хрⷭ҇та̀ и҆ гдⷭ҇а , ꙗ҆́кѡ на крⷭ҇тѣ̀
дре́вѧнѣ пригвᲂздѝ грѣхѝ на́ша . и҆ па́ки наꙋча́ющи на́съ , ꙗ҆́кѡ да сегѡ̀
зрѧ́ще вᲂспᲂмина́емъ , во́льнᲂе є҆гѡ̀ є҆́же на́съ ра́ди распѧ́тїе , и҆
любо́вїю пᲂкланѧ́емсѧ , сᲂ ᲂу҆се́рдїемъ текꙋ́ще пᲂд̾ кро́въ тво́й пречи́стаѧ
спаси́тельныи . сегѡ̀ ра́ди вᲂпїе́мъ ти , сла́ва є҆́же ѡ҆ на́съ спаси́тельнᲂмꙋ
смᲂтре́нїю твᲂемꙋ̀ чи́стаѧ . ~Притеце́мъ бг҃ᲂлюби́вїи за неи҆зрече́ннꙋю
ми́лᲂсть бг҃ᲂмт҃ре , кᲂ пречⷭ҇тᲂмꙋ є҆ѧ̀ ѻ҆́бразꙋ , и҆ превѣ́чнагѡ млⷣнца і҆с҃а
чл҃кᲂлю́бца . сᲂ смире́нїемъ припа́дающе , и҆ сᲂ ᲂу҆миле́нїемъ вᲂпїю́ще
ѿ любвѐ дш҃е́вныѧ , влⷣкᲂ чл҃кᲂлю́бче хрⷭ҇тѐ , за млрⷭ҇дїе щедро́тъ твᲂи́хъ ,
распны́исѧ на́ древѣ , и҆ и҆з̾ ме́ртвыхъ вᲂскр҃сы́и , и҆ ны́нѣ пречⷭ҇тымъ ти
ѻ҆́бразᲂмъ , и҆ бг҃ᲂмт҃ре , пресла́внѡ к̾ на́мъ прише́дыи , тᲂѧ̀ мл҃твами ,
сла́вѧщимъ на́мъ чл҃кᲂлю́бнᲂе твᲂѐ , и҆ спасе́нᲂе смᲂтре́нїе . да́рꙋй
ѡ҆чище́нїе грѣхо́въ , и҆ дш҃а́мъ спасе́нїе . =гла́съ , д҃ . Д=а ка́плютъ
ѻ҆́блацы сла́дᲂсть , и҆ всѧ̀ землѧ̀ да вᲂзра́дꙋетсѧ ра́дᲂстнѡ ,
ѡ҆ неи҆зрече́ннѣй млⷭ҇ти твᲂе́й прест҃а́ѧ . вᲂи́стинꙋ влⷣчце чꙋ́дᲂ ви́дѣти
ди́внᲂ . пре́жде ᲂу҆́бѡ пꙋсты́нѧ бѣ̀ всѧ́кагѡ ѡ҆бнаже́на бл҃гᲂлѣ́пїѧ , и҆
ни ки́мже зна́ема и҆ прᲂхᲂди́ма . ны́нѣ же твᲂи́мъ бг҃ᲂ мт҃и присѣще́нїемъ ,
сѐ мѣ́стѡ пресла́внᲂ . сѐ ѻ҆би́тель ꙗ҆́кѡ гра́дъ прекра́сенъ . сѐ хра́мъ
прⷭ҇нѡсвѣ́телъ , в̾ не́мже бжⷭ҇твеннᲂе сᲂкро́вище стᲂѧ́ше , чꙋ́днаѧ и҆ко́на
твᲂѧ̀ бцⷣе . є҆ѧ́же мы̀ бл҃гᲂлѣ́пїе зрѧ́ще , и҆ ᲂу҆се́рднѡ пᲂкланѧ́ющесѧ ,
цѣлꙋ́емъ ю҆̀ ра́дᲂстїю и҆ стра́хᲂмъ . стра́хᲂмъ ᲂу҆́бѡ грѣха̀ ра́ди , ꙗ҆́кѡ
недᲂсто́йни сꙋ́ще . ра́дᲂстїю же млⷭ҇ти ра́ди , ю҆́же пᲂдае́ши ми́рᲂви ꙗ҆́кѡ
млрⷭ҇да . ~Влⷣчце бл҃га́ѧ , ми́рꙋ держа́внаѧ пᲂмо́щнице , ᲂу҆крѣпѝ на́съ
на врагѝ , ꙗ҆́кᲂже кро́ткагᲂ дв҃да . и҆ ꙗ҆́кᲂже дре́вле спасла̀ є҆сѝ цр҃ьскїи
гра́дъ ѿ нахᲂжде́нїѧ и҆нᲂплеме́нныхъ , та́кѡ и҆ ны́нѣ спасѝ странꙋ̀ рꙋ́сскꙋю
ѿ нахᲂжде́нїѧ вра́жїѧ , и҆ ѿ междᲂꙋсо́бныѧ ра́ти , ѿ́ глада же и҆ трꙋ́са , и҆
ѿ смертᲂно́сныѧ ꙗ҆́звы . ты́ бᲂ є҆сѝ бг҃ᲂневѣ́стᲂ всѣ́мъ вѣ́рнымъ пᲂкро́въ и҆
спасе́нїе .

=сла́ва , и҆ нн҃ѣ . гла́съ , є҃ . Р=ꙋ́сскаѧ страна̀ дне́сь с̾ вы́шними
весели́тсѧ , ꙗ҆́кѡ свы́ше ѡ҆бᲂгати́сѧ и҆ко́нᲂю бг҃ᲂмт҃ре , и҆ хрⷭ҇тᲂлю́бнᲂе
ста́дᲂ сᲂзыва́ющи вᲂпїе́тъ , прїиди́те бл҃гᲂвѣ́рнїи прᲂсвѣти́тесѧ ,
въ свѣ́тлѣмъ тᲂржествѣ̀ бцⷣы . прїиди́те праз̾днᲂлю́бцы вᲂз̾весели́тесѧ .
прїиди́те и҆ ви́дите бжⷭ҇твенᲂе сᲂкро́вище . прїиди́те ᲂу҆слы́шите ка́кѡ
прїи́де . вᲂи́стинꙋ ди́внѡ . нᲂ ѽ земнᲂро́днїи , ка́кѡ вы́шнѧгѡ чл҃кᲂлю́бїе
и҆спᲂвѣ́мы , є҆́же на на́съ пᲂказа̀ всемᲂгі́и . и҆́же пречи́стыи сво́й ѻ҆́бразъ
и҆ бг҃ᲂмт҃ре , ꙗ҆́кѡ небе́сныи да́ръ преми́рнᲂ низ̾пᲂсла̀ , и҆ всѣ́хъ
прᲂсвѣтѝ . ѽ пресла́вныхъ та́инъ , и҆ ди́вныхъ чꙋде́съ . кто̀ не ᲂу҆диви́тсѧ
ѡ҆ се́мъ ; и҆ кто̀ непрᲂсла́витъ милᲂсе́рдагѡ бг҃а , и҆ тᲂгѡ̀ ро́ждьшꙋю
прест҃ꙋ́ю дв҃ꙋ ; тᲂѧ̀ мᲂли́твами хрⷭ҇тѐ бж҃е на́шъ , спасѝ дш҃а на́ша .

Н=а стихо́внѣ , стⷯры . гла́съ , в҃ . поⷣ . є҆=гда̀ ѿ́ древа . ~Є҆гда̀
вᲂз̾сїѧ̀ во́ чревѣ твᲂе́мъ невече́рнїи свѣ́тъ влⷣчце , тᲂгда̀ нетлѣ́ннымъ
ржⷭ҇тво́мъ свᲂи́мъ , превы́шшꙋ тѧ всеѧ̀ тва́ри пᲂказа̀ . и҆ пᲂ ржⷭ҇твѣ́ тѧ
чⷭ҇тᲂю дв҃ᲂю сᲂхранѝ . та́кѡ и҆ ны́нѣ чꙋдᲂтвᲂри́тъ вᲂплᲂти́выисѧ ѿ тебѐ ,
не ѡ҆пали́мъ сᲂблюда́ѧ пречⷭ҇тыи тво́й ѻ҆́бразъ , ѿ веще́ственагѡ ѻ҆гнѧ̀
невеще́ственᲂю си́лᲂю . бл҃гᲂда́тїю па́че сл҃нца сїѧ́ющь , и҆ вѣ́рныхъ срⷣца̀
прᲂсвѣща́ющь , ра́дᲂстїю вᲂпїю́щихъ , сла́ва чл҃кᲂлю́бче твᲂемꙋ̀ смᲂтре́нїю .

=сти́хъ : пᲂмѧнꙋ̀ и҆́мѧ твᲂѐ ,꙳ вᲂ всѧ́кᲂмъ ро́дѣ и҆ ро́дѣ . Є҆=гда̀
ᲂу҆жа́снѡ влⷣчце и҆ стра́шнѡ , пᲂкры̀ ка́менїе зда́телей хра́ма твᲂегѡ̀ ,
тᲂгда̀ лю́дїе хрⷭ҇тᲂлюби́вїи , ско́рбїю ᲂу҆ѧзви́вшесѧ ѕѣ́льнᲂю , ча́юще ꙗ҆́кѡ
ме́ртвы сꙋ́ть . нᲂ ѽ сꙋде́бъ глꙋбина̀ , ꙗ҆́кᲂже и҆нᲂгда̀ сн҃ъ тво́й и҆ бг҃ъ
всѣ́хъ всепѣ́таѧ , четверᲂдне́вна вᲂз̾дви́же дрꙋ́га свᲂегѡ̀ . та́кѡ и҆ ны́нѣ
млⷭ҇тїю свᲂе́ю нᲂвᲂлѣ́пнᲂе и҆ пресла́внᲂе чꙋ́дᲂ пᲂказа̀ , и҆ ра́дᲂстїю всѧ̀
вᲂпи́ти наꙋчѝ . сла́ва чл҃кᲂлю́бче твᲂемꙋ̀ смᲂтре́нїю .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хᲂ твᲂѐ . Є҆=гда̀ пᲂ
мно́зѣй ско́рби лю́дїе ѡ҆бра́дᲂваннаѧ , хᲂтѣ́ша гро́бꙋ си́хъ преда́ти ,
мнᲂгᲂвре́меннѡ бᲂ та́кѡ пребы́ша , за сѣ́тᲂванїе и҆ стра́хъ неи҆зрече́нныи .
ѻ҆ба́че сн҃ꙋ и҆ бг҃ꙋ твᲂемꙋ̀ та́кѡ и҆зво́лившꙋ , пребо́льше прᲂсла́вити
пречⷭ҇тыи тво́й ѻ҆́бразъ бцⷣе . а҆́бїе па́че наде́жди ѡ҆брѣто́ша си́хъ ,
превы́ше сме́рти , и҆ без̾ вреда̀ . сла́вѧще тѧ млрⷭ҇дꙋю влⷣчцꙋ , и҆
ро́ждьшемꙋсѧ ѿ тебѐ всеси́льнᲂмꙋ хрⷭ҇тꙋ̀ ра́дᲂстїю вᲂпїю́ще , сла́ва
чл҃кᲂлю́бче твᲂемꙋ̀ є҆́же ѡ҆ на́съ млрⷭ҇дїю . =сла́ва , и҆ ны́нѣ . гла́съ ,
и҃ . П=рїиди́те всѝ вѣ́рнїи , в̾ цр҃кᲂвь бг҃ᲂмт҃ре притеце́мъ . се́бᲂ
бл҃гᲂче́стїѧ свѣти́лᲂ въ не́й вᲂз̾сїѧ̀ , всечⷭ҇тна́ѧ и҆ко́на є҆ѧ̀ , всѣ́хъ
праз̾днᲂлю́бныхъ сᲂбо́ры прᲂсвѣща́етъ , и҆ дре́внѧгѡ пᲂмраче́нїѧ тмꙋ̀
ѿгᲂнѧ́етъ . дѣ́йствꙋющи чꙋдеса̀ пресла́внаѧ , и҆ прᲂгᲂнѧ́ющи дꙋ́хи
лꙋка́вствїѧ . на́мъ на сᲂпрᲂти́вныѧ пᲂдаю́щи крѣ́пᲂсть . стѣна́ же и҆ забра́лᲂ
быва́етъ все́й землѝ . та́кᲂже и҆ ѻ҆би́тель є҆ѧ̀ , застꙋпле́нїемъ тᲂѧ̀
ᲂу҆твержда́етсѧ , и҆ пресла́внᲂю пᲂбѣ́дᲂю на врагѝ хва́литсѧ . и҆ всѧ̀ вѣ́рныѧ
сᲂзыва́етъ тᲂржествᲂва́ти , и҆ ᲂу҆ми́льнѡ к̾ не́й вᲂпи́ти . крѣ́пᲂсть на́ша и҆
ᲂу҆тверже́нїе , ᲂу҆пᲂва́нїе и҆ спасе́нїе , ты̀ є҆сѝ бцⷣе . и҆ тебѣ̀
мо́лимсѧ , мᲂлѝ сн҃а твᲂегѡ̀ и҆ бг҃а на́шегѡ , да и҆зба́витъ на́съ в̾ де́нь
сꙋ́дныи мꙋче́нїѧ , и҆ спᲂдо́битъ црⷭ҇твїю свᲂемꙋ̀ нбⷭ҇нᲂмꙋ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Д=не́сь ꙗ҆́кѡ сл҃нце пресвѣ́тлᲂ вᲂз̾сїѧ̀ на́мъ на вᲂздꙋ́сѣ ,
всечестна́ѧ и҆ко́на твᲂѧ̀ влⷣчце . и҆ лꙋча́ми млⷭ҇ти твᲂеѧ̀ прᲂсвѣтѝ ве́сь
ми́ръ . сїю́же вели́каѧ рꙋсі́ѧ , ꙗ҆́кѡ нѣ́кїи да́ръ бжⷭ҇твенныи , свы́ше
бл҃гᲂгᲂвѣ́йнѣ вᲂспрїе́мши , вᲂспрᲂславлѧ́етъ тѧ бг҃ᲂмт҃и дв҃ᲂ , и҆ ѿ тебѐ
ро́ждьшагᲂсѧ хрⷭ҇та̀ бг҃а на́шегѡ . є҆мꙋ́же мᲂли́сѧ , ѽ гжⷭ҇е цр҃цѣ бцⷣе ,
да и҆зба́витъ всѧ̀ гра́ды и҆ страны̀ хрⷭ҇тїа́нскїѧ , невреди́мы ѿ всѣ́хъ
навѣ́тъ вра́жїихъ . и҆ спасе́тъ всѣ́хъ , и҆́же вѣ́рᲂю пᲂклᲂнѧ́ющихсѧ пречⷭ҇тᲂмꙋ
твᲂемꙋ̀ ѻ҆́бразꙋ , дв҃ᲂ неи҆скꙋсᲂбра́чнаѧ . =гⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , три́жды . =П=ᲂ а҃ , стихᲂло́гїи ,
сѣда́ленъ . гла́съ , д҃ . Б=жⷭ҇твенными зарѧ́ми прᲂсвѣтѝ пᲂю́щїѧ тѧ , и҆
ᲂу҆мы̀ ᲂу҆твердѝ непᲂро́чнаѧ дв҃ᲂ . крѣ́пкаѧ застꙋ́пнице ми́рꙋ всемꙋ̀ . тѣ́мже
тᲂржествꙋ́емъ всѝ любо́вїю пᲂю́ще тѧ , и҆ пресла́внᲂе прише́ствїе твᲂегѡ̀
ѻ҆́браза сла́вѧще . непреста́й дв҃ᲂ мᲂли́твами твᲂи́ми спаса́ющи рабы̀ твᲂѧ̀ ,
ѿ всѧ́кїѧ бѣды̀ , є҆ди́на бл҃гᲂслᲂве́наѧ .= сла́ва , и҆ ны́нѣ , то́йже .=

П=ᲂ в҃ , стихᲂло́гїи , сѣда́ленъ . гла́съ , г҃ . Ꙗ҆́=кѡ ѕвѣзда̀ мнᲂгᲂсвѣ́тлаѧ
взы́де , и҆ пресла́внѡ ѿ вᲂсто́ка к̾ за́падꙋ прїи́де , тво́й ѻ҆́бразъ
бг҃ᲂмт҃и . ѡ҆зарѝ ско́рби тмо́ю ѡ҆держи́мыхъ , и҆ преще́нїѧ вра́гъ и҆зба́ви ,
и҆ всѧ̀ тѣ́хъ сѣ́ти разрꙋши́въ ꙗ҆ви́сѧ , пред̾ста́тельнице крѣ́пкаѧ , ѻ҆рꙋ́жїе
непᲂбѣди́мᲂе на врагѝ ми́рꙋ всемꙋ̀ . и҆з̾ тебе́ бᲂ всѣ́хъ влⷣка пло́ть
прїи́мъ , всѧ̀ чл҃ки ѡ҆бᲂжѝ .= сла́ва , и҆ ны́нѣ , то́йже .=

В=елича́нїе : В=елича́емъ тѧ прест҃а́ѧ дв҃ᲂ , и҆ чте́мъ ѻ҆́бразъ тво́й
честны́и , пресла́внᲂе пᲂ во́здꙋхꙋ прехᲂжде́нїе . =ѱл҃о́мъ и҆збра́нныи :
П=ᲂмѧнѝ гдⷭ҇и дв҃да и҆ всю̀ кро́тᲂсть є҆гѡ̀ .

П=ᲂ пᲂлїєлеѡ́сѣ , сѣда́ленъ . гла́съ , ѕ҃ . Б=ез̾по́мᲂщнымъ по́мᲂщь ты̀
вᲂи́стинꙋ пречи́стаѧ бг҃ᲂмт҃и . ѿ сю́дꙋ смире́ннїи тᲂбо́ю вᲂз̾выша́емсѧ .
ѡ҆ тебѣ̀ высо́цѣй держи́мсѧ . всѣ́мъ ты̀ є҆сѝ прибѣ́жище , и҆ к̾ бг҃ꙋ
хᲂда́таица .= сла́ва , и҆ нн҃ѣ , то́йже .=

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
П=ᲂмѧнꙋ̀ и҆́мѧ твᲂѐ , вᲂ всѧ́кᲂмъ ро́дѣ и҆ ро́дѣ . =сти́хъ . с=лы́ши дщѝ и҆
ви́ждь , и҆ приклᲂнѝ ᲂу҆́хᲂ твᲂѐ . ~всѧ́кᲂ дыха́нїе . =є҆ѵⷢ҇а́лїе , ѿ=
лꙋкѝ . зача́лᲂ , д҃ . ~ѱало́мъ , н҃ .

=сла́ва . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Д=не́сь ра́дꙋетсѧ вѣ́рныхъ мно́жествᲂ , ꙗ҆ви́бᲂсѧ
бжⷭ҇твенаѧ и҆ко́на твᲂѧ̀ влⷣчце , ꙗ҆́кѡ мнᲂгᲂсвѣ́тлᲂе сл҃нце , на вᲂздꙋ́сѣ
сїѧ́ющи свѣ́тᲂмъ ве́лїимъ . и҆ лꙋчѝ млⷭ҇ти свᲂеѧ̀ пᲂ всю́дꙋ и҆спꙋща́етъ ,
вельмѝ прᲂсвѣща́ющи всѣ́хъ . дне́сь ликꙋ́ютъ а҆́нг҃ли , и҆ слꙋ́жатъ
пᲂчита́юще , ѿ мѣ́ста на мѣ́стᲂ неви́димѡ пренᲂсѧ́ще ю҆̀ , и҆ бг҃ᲂи҆збра́ннагѡ
а҆́бїе мѣ́ста дᲂне́сше , бл҃гᲂгᲂвѣ́йнѣ пᲂставлѧ́ютъ , съ дᲂсто́йными
славᲂслᲂвле́нїи . мы́ же что́ ти принесе́мъ бре́ннїи ; и҆ ко́е бл҃гᲂхвале́нїе
прише́ствїю твᲂемꙋ̀ сᲂтвᲂри́мъ ; недᲂꙋмѣ́емъ , и҆ ᲂу҆дивлѧ́емсѧ твᲂемꙋ̀
милᲂсе́рдїю , є҆́же на на́съ пᲂказа́ла є҆сѝ . нᲂ ѽ прест҃а́ѧ , мᲂли́сѧ
прилѣ́жнѡ сн҃ꙋ и҆ бг҃ꙋ твᲂемꙋ̀ , дарᲂва́ти странѣ̀ на́шей на врагѝ пᲂбѣ́ды ,
и҆ ми́рꙋ ᲂу҆мире́нїе , и҆ дш҃а́мъ на́шимъ ве́лїю млⷭ҇ть .

К=ано́нъ бцⷣѣ ѻ҆диги́трїи , сᲂ і҆рмᲂсо́мъ на́ ѕ҃ . і҆рмᲂсы̀ , пᲂ два́жды . и҆
ꙗ҆вле́нїю бцⷣы , на́ и҃ . =К=ано́нъ бцⷣѣ ѻ҆диги́трїи . гла́съ , д҃ . пѣ́снь ,
а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆ сло́вᲂ ѿры́гнꙋ
цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀
чꙋдеса̀ . =запѣ́в̾ : П=рⷭ҇та́ѧ гжⷭ҇е бцⷣе спасѝ на́съ . ~Ра́дᲂстнѡ чⷭ҇таѧ ,
ны́нѣ наста́вшее хвале́нїе , принᲂша́ю ра́дꙋѧсѧ , и҆ ти́химъ гла́сᲂмъ
ѻ҆диги́трїе вᲂпїю́ти , ра́дꙋисѧ , и҆ и҆спо́лни мѧ ра́зꙋма , пѣ́ти начина́юща .
~Хрⷭ҇та̀ рᲂди́вшаѧ , ра́дᲂсть на́мъ вѣ́чнꙋю , ѽ ра́дꙋисѧ всепѣ́таѧ ,
правᲂсла́внымъ наде́жда , ѻ҆диги́трїе всепѣ́таѧ дв҃це , ра́дᲂсти и҆спо́лни мѧ
ми́рᲂви жела́нныѧ . ~Ликꙋ́ютъ всѝ чл҃цы и҆ а҆́нг҃ли , всегда̀ сᲂгла́снѡ
вᲂпїю́ще , на́ нб҃си и҆ на землѝ ѻ҆диги́трїе , ра́дꙋисѧ дв҃це , ра́дᲂсти бᲂ
ржⷭ҇тво́мъ ти всѧ́ческаѧ и҆спо́лнила є҆сѝ . ~Ра́дᲂсть ѻ҆диги́трїе , и҆́же
со́ страхᲂмъ ти вᲂпїю́щихъ , ра́дᲂсти спᲂдо́би мт҃и сꙋ́щїѧ ра́дᲂсти ,
и҆збавлѧ́ющи скᲂрбе́й всѧ́ческихъ , и҆ всѣ́хъ пᲂми́лꙋй , и҆́же к̾ тебѣ̀
прибѣга́ющихъ .

К=ано́нъ ꙗ҆вле́нїю прест҃ы́ѧ бцⷣы . є҆мꙋ́же краегране́сїе си́цевᲂ :
д=а́ждь ми сло́вᲂ свѣ́те хрⷭ҇тѐ , свѣтᲂза́рнᲂе вᲂспѣ́ти ꙗ҆вле́нїе ро́ждьшїѧ
тѧ .= гла́съ , д҃ . пѣ́снь , а҃ . і҆рмо́съ , то́йже . запѣ́въ : П=рест҃а́ѧ
гжⷭ҇е бцⷣе спасѝ на́съ . ~Да́ждь ми пресвѣ́тлѡ свѣтᲂда́вче хрⷭ҇тѐ ,
в̾ наро́читыи де́нь пресла́внагѡ ꙗ҆вле́нїѧ ро́ждьшїѧ тѧ , тᲂржествᲂва́ти . и҆
во́ страсѣ и҆ ра́дᲂсти вᲂспѣва́ти прⷭ҇нѡ тᲂѧ̀ чꙋдеса̀ . ~Сло́вᲂ бж҃їе
свѣтᲂда́тельнᲂе , и҆ ᲂу҆́мъ нбⷭ҇ныи , пло́тїю дв҃це ро́ждьшаѧ , прᲂсвѣтѝ
глꙋбо́кꙋю тмꙋ̀ мᲂегѡ̀ неразꙋ́мїѧ , и҆ сло́вᲂ ми пᲂда́ждь вᲂспѣ́ти твᲂѧ̀
чꙋдеса̀ . ~Свѣ́тѣ хрⷭ҇тѐ , свѣтᲂза́рнѡ рыбаре́мъ ꙗ҆ви́лъ є҆сѝ всечⷭ҇тнꙋ́ю
и҆ко́нꙋ ро́ждьшїѧ тѧ . чре́зъ є҆́зерᲂ нево̀ пᲂ высᲂтѣ̀ и҆дꙋ́щꙋ , и҆ всю́дꙋ
прᲂсвѣще́нїе пᲂдаю́щꙋ . =сла́ва . Х=рⷭ҇тѐ і҆с҃е превѣ́чныи цр҃ю , и҆
мнᲂгᲂми́лᲂстиве , ꙗ҆вле́нїемъ пречⷭ҇тагѡ ти ѻ҆́браза , и҆ ро́ждьшїѧ тѧ прⷭ҇нѡ
дв҃ы , прᲂсвѣтѝ на́съ , и҆ сᲂгрѣше́нїемъ ѡ҆ставле́нїе пᲂда́ждь , и҆ ѿ бѣ́дъ
спасѝ . =и҆ нн҃ѣ . С=тра́шнагѡ цр҃ѧ мт҃и , прест҃а́ѧ цр҃цѣ бцⷣе ,
ᲂу҆мᲂвре́дна мѧ сꙋ́ща ᲂу҆крѣпѝ , во́ страсѣ є҆гѡ̀ сла́вити тѧ . ты́ бᲂ є҆сѝ
прᲂсвѣще́нїе ᲂу҆ма̀ мᲂегѡ̀ , чи́стаѧ дв҃ᲂ .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Хрⷭ҇та̀ вы́шнѧгѡ цр҃ѧ , ѽ ра́дꙋисѧ непᲂкᲂлеби́маѧ
чи́стаѧ , и҆ ѡ҆дш҃евле́наѧ пᲂла́тᲂ . ра́дꙋисѧ ѻ҆диги́трїе , ра́дꙋисѧ , тᲂбо́ю
нерꙋши́мъ на́шъ гра́дъ сᲂхранѧ́етсѧ . ~Вмѣсти́ти є҆го́же невᲂзмо́же тва́рь , вᲂ
ᲂу҆тро́бꙋ неи҆скꙋсᲂбра́чнꙋю , ѻ҆диги́трїе дв҃це , тѣле́снᲂ вмѣсти́ла є҆сѝ .
тѣ́мже ти ра́дꙋисѧ пᲂе́мъ , по́ дᲂлгꙋ велича́юще . ~Ра́дᲂсть мнᲂгᲂпѣ́таѧ
ми́рᲂви , ра́дᲂстнѡ ти пᲂю́ще при́снѡ , вѣ́чнꙋющїѧ чи́стаѧ ра́дᲂсти
спᲂдᲂблѧ́емсѧ , твᲂи́ми мт҃рь ними мл҃твами , к̾ ро́ждьшемꙋсѧ и҆з̾ тебѐ
ѻ҆диги́трїе . ~Златꙋ́ю тѧ ста́мнꙋ , и҆ свѣ́щникъ и҆ же́злъ , и҆ трапе́зꙋ
чи́стаѧ , призыва́емъ ѻ҆диги́трїе , и҆ гла́съ є҆́же ра́дꙋисѧ , тебѣ̀ при́снѡ
привнᲂша́емъ , с̾ си́ми же и҆мены̀ .

=и҆́нъ , і҆рмо́съ , то́йже . В=ѣ́рныхъ сᲂбо́ры дне́сь прᲂсвѣти́шасѧ .
є҆рети́ческаѧ же ѡ҆пᲂлче́нїѧ пᲂсрами́шасѧ , ви́дѧще и҆ко́нꙋ твᲂю̀ влⷣчце ,
ꙗ҆́кѡ сл҃нце и҆дꙋ́щꙋ пᲂ во́здꙋхꙋ , нече́стїѧ мглꙋ̀ пᲂтреблѧ́ющꙋ , и҆ вѣ́рныѧ
прᲂсвѣща́ющꙋ . ~Є҆гда̀ а҆́нг҃лы неви́димѡ нᲂси́мꙋ , пречестнꙋ́ю и҆ко́нꙋ твᲂю̀
влⷣчце , и҆ свѣтᲂза́рнѡ стᲂѧ́щꙋ на во́здꙋсѣ ꙗ҆́кѡ сл҃нце , лю́дїе ви́дѣвше ,
ра́дᲂсти неи҆з̾гл҃анныѧ и҆спо́лнишасѧ , ꙗ҆́кѡ прᲂсвѣти́шасѧ свѣ́тᲂмъ млⷭ҇ти
твᲂеѧ̀ . ~Тѧ̀ чл҃кᲂлю́бче хрⷭ҇тѐ ра́дᲂстнѡ пᲂе́мъ , ра́дᲂсти и҆спо́лнившагᲂ
чл҃чествᲂ . свѣ́тъ бᲂ пречⷭ҇тагѡ ти ѻ҆́браза , и҆ ро́ждьшїѧ тѧ , преми́рнѡ
низ̾по́слалъ є҆сѝ ми́рᲂви пᲂю́щемꙋ тѧ , на прᲂсвѣще́нїе и спасе́нїе .
=сла́ва . ѽ= бг҃ᲂлюби́вїи рꙋ́сстїи наро́ди , первᲂсщ҃е́нницы и҆ ст҃лїе ,
цр҃їе и҆ кн҃зи , пресвѣ́тлѡ дне́сь ликᲂвствꙋ́йте , ꙗ҆́кѡ вᲂз̾сїѧ̀ на высᲂтѣ̀
свѣтᲂно́снаѧ зарѧ̀ , держа́щи и҆́стиннагᲂ свѣ́та . и҆ с̾ ни́мъ ны́нѣ сни́де
к̾ на́мъ , прᲂсвѣще́нїе пᲂдаю́щи всемꙋ̀ ми́рꙋ . =и҆ нн҃ѣ . З=емлѧ̀ ᲂу҆́бѡ всѧ̀
дне́сь да вᲂзвесели́тсѧ , вкꙋ́пѣ же и҆ во́здꙋхъ и҆ мо́ре да крᲂпи́тъ
ра́дᲂванїе . ꙗ҆́кѡ всечестна́гѡ ѻ҆́браза бг҃ᲂмт҃ре преми́рнымъ ше́ствїемъ ,
всѧ̀ пресла́внѡ ѡ҆ст҃и́шасѧ .

=сѣда́ленъ . гла́съ , д҃ . Ꙗ҆́=кѡ дре́внѧгѡ вᲂи́стинꙋ пречⷭ҇тнѣ́е кїѡ́та ,
тво́й пречⷭ҇тыи ѻ҆́бразъ , па́че и҆ле́ктра прᲂсвѣща́ѧсѧ , невеще́ственѣ нᲂ
дх҃о́внѣ . и҆ пᲂ всю́дꙋ неѡ҆скꙋ́днѡ , лꙋчѝ млⷭ҇ти свᲂеѧ̀ всѣ́мъ прᲂстира́етъ .
и҆ сᲂблюда́етъ млⷭ҇тивнѡ чтꙋ́щихъ пресла́внᲂе ꙗ҆вле́нїе є҆гѡ̀ влⷣчце , въ не́же
сᲂше́дшесѧ ᲂу҆се́рднѡ пра́з̾днꙋемъ . =сла́ва , и҆ ны́нѣ , то́йже .=

=пѣ́снь , д҃ . і҆рмо́съ . С=ѣдѧ́и вᲂ сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречтⷭ҇ыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ра́дꙋисѧ чꙋ́дᲂ
чꙋдесе́мъ , ѻ҆диги́трїе влⷣчце . ра́дꙋисѧ всѣ́мъ ра́дᲂсте , градᲂвѡ́мъ и҆
ве́семъ , непᲂбѣди́мᲂе хрⷭ҇тїа́нскᲂе в̾ бѣда́хъ храни́лище , и҆ пред̾гра́дїе ,
и҆ на врагѝ пᲂбѣжде́нїе . ~Ра́дꙋисѧ , ра́дꙋисѧ , цр҃е́мъ правᲂсла́внымъ
пᲂхвало̀ , и҆ хрⷭ҇тᲂлюби́вымъ во́инствᲂмъ , пᲂкро́въ пребыва́еши всѣ́мъ цр҃цѣ ,
ра́дꙋисѧ ѻ҆диги́трїе , прибѣ́жище всѣ́мъ на́мъ и҆ ᲂу҆тверже́нїе . ~Ра́дꙋисѧ
всѣ́мъ ско́рᲂе в̾ бѣда́хъ и҆збавле́нїе , ра́дꙋисѧ гᲂто́вᲂе всѣ́мъ скᲂрбѧ́щимъ
ᲂу҆тѣше́нїе . ра́дꙋисѧ всепѣ́таѧ , ра́дꙋисѧ ѻ҆диги́трїе всебл҃гᲂслᲂве́наѧ ,
всѣ́мъ немᲂщны́мъ и҆сцѣли́тельнице . ~Ра́дꙋисѧ є҆ѧ́же вели́чїѧ , всѧ̀ тва́рь
сла́вити ᲂу҆́бѡ спѣши́тъ пᲂ дᲂстᲂѧ́нїю , нᲂ невᲂзмᲂга́етъ ѻ҆диги́трїе , и҆
сегѡ̀ ра́ди зᲂве́тъ ти , ра́дꙋисѧ влⷣчце , бг҃ᲂвмѣсти́мᲂе жили́ще .

=и҆́нъ , і҆рмо́съ , то́йже . А҆́=нг҃льстїи чи́нᲂве всечестнѣ́й твᲂе́й
и҆ко́нѣ рабᲂлѣ́пнѡ влⷣчце слꙋ́жатъ , ѿ мѣ́ста на мѣ́стᲂ неви́димѡ пренᲂсѧ́ще
ю҆̀ . и҆ со́ страхᲂмъ вᲂспѣва́юще тѧ ꙗ҆́кѡ бцⷣꙋ , и҆ всѣ́хъ спасе́нїе .
~Рабᲂлѣ́пнѡ цр҃цѣ слꙋ́жатъ , и҆ а҆́нг҃льстїи чи́нᲂве всечестнѣ́й твᲂе́й
и҆ко́нѣ . и҆ бл҃гᲂгᲂвѣ́йнѣ пᲂчита́юще , вᲂспѣва́ютъ тѧ прест҃ꙋ́ю дв҃ꙋ . ка́кѡ
мы̀ скве́рнїи тебѐ всечⷭ҇тꙋю пѣ́ти вᲂзмо́жемъ . ~Нбⷭ҇ныхъ ᲂу҆́бѡ пѣ́снь ,
є҆́же ра́дꙋисѧ , тебѐ зᲂве́мъ бг҃ᲂневѣ́стᲂ , гдⷭ҇ь съ тᲂбо́ю . ра́дꙋисѧ
ра́дᲂсте а҆́нг҃лѡвъ , и҆ всѣ́хъ челᲂвѣ́къ сла́вѧщихъ тѧ вᲂи́стинꙋ . спасѝ дш҃а
пᲂю́щихъ тѧ бцⷣе чⷭ҇таѧ . =сла́ва . ѽ= бг҃ᲂрᲂди́тельнице , ра́дᲂсти
пᲂда́тельнице , вѣ́рᲂю сла́вѧщїѧ тѧ , и҆ ѿ дш҃и пᲂю́щїѧ , ра́дᲂсти
неи҆зрече́нныѧ и҆спо́лни , и҆ свѣ́тꙋ невече́рнемꙋ спᲂдо́би , дв҃ᲂ ѡ҆бра́дᲂваннаѧ
влⷣчце . =и҆ ны́нѣ . Є҆=ди́на є҆сѝ ты̀ вели́чїе на́ше и҆ пᲂхвала̀
бг҃ᲂневѣ́стаѧ , тᲂбо́ю бᲂ ѿ бѣ́дъ спаса́емсѧ , и҆ к̾ тебѐ прибѣга́емъ , и҆
прилѣ́жнѡ мо́лимсѧ . и҆зба́ви влⷣчце рабы̀ твᲂѧ̀ вѣ́чнагѡ мꙋче́нїѧ ,
вᲂспѣва́ющихъ твᲂѧ̀ чꙋдеса̀ .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бᲂ бракᲂнеи҆скꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Бл҃гᲂсты́ни бе́зднᲂ и҆ щедро́тамъ є҆сѝ , ра́дꙋисѧ
ѻ҆диги́трїе дв҃це , ра́дꙋисѧ всѣ́мъ ра́дᲂсть твᲂрѧ́щи вѣ́рнымъ . ѽ ра́дꙋисѧ
сꙋ́щимъ в̾ бѣда́хъ , и҆ скᲂрбѧ́щимъ пребы́страѧ застꙋ́пнице . ~Ра́дᲂсти
ѿ и҆спᲂлне́нїѧ вели́чїѧ чꙋде́съ твᲂи́хъ зрѧ́ще , и҆спᲂлнѧ́емсѧ всѝ , незрѧ́ще
и҆ слы́шаще же вѣ́рнїи . тѣ́мже ра́дꙋисѧ тебѣ̀ при́снѡ всю́дꙋ , и҆ всѝ
ѻ҆диги́трїе пᲂе́мъ . ~Хрⷭ҇та̀ бг҃а на́шегѡ , ѽ ра́дꙋисѧ ѻ҆диги́трїе , жили́ще
и҆ до́мъ неи҆зрече́ннѣй и҆ пребжⷭ҇твеннѣй дв҃ᲂ сла́вѣ є҆гѡ̀ . ѽ ра́дꙋисѧ
пᲂла́тᲂ преꙋкраше́ннаѧ , ра́дꙋисѧ гра́де ѡ҆дш҃евле́нныи , при́снѡ црⷭ҇твꙋющїи .
~Ра́дᲂсть неѡ҆скꙋ́днꙋю тѧ разсмᲂтрѧ́юще , ꙗ҆́кѡ мо́ре ѻ҆трᲂкᲂви́це ,
ѻ҆диги́трїе дв҃це , ра́дꙋющесѧ всѝ , ра́дꙋисѧ вᲂпїе́мъ ти , и҆ пᲂю́ще
бжⷭ҇твенныхъ даро́въ неви́димѡ прⷭ҇нѡ ѿ тебѐ ѡ҆жида́юще .

=и҆́нъ , і҆рмо́съ , то́йже . В=пꙋсты́ни ꙗ҆вле́ннѡ тебѐ бг҃ᲂмт҃и сᲂ ст҃лемъ ,
бл҃гᲂгᲂвѣ́йныи ᲂу҆зрѣ́ти спᲂдо́бисѧ мꙋ́жъ . и҆ чл҃кᲂлю́бнѣ та́иньства гл҃ы
ꙗ҆́же ѡ҆ крⷭ҇тѣ̀ ѿ тебѐ цр҃цѣ вᲂспрїѧ̀ , на бо́льшее вѣ́рнымъ ᲂу҆вѣре́нїе ,
и҆ на лꙋ́чшее ми́рꙋ спасе́нїе . ~Ѻ҆каѧ́ненъ ᲂу҆́бѡ а҆́зъ влⷣчце , и҆
недᲂсто́инъ ны́нѣ такᲂвы́ѧ бл҃гᲂда́ти . нᲂ пᲂнѐ въ бꙋ́дꙋщемъ спᲂдо́би мѧ
ᲂу҆зрѣ́ти тѧ , и҆ сн҃а твᲂегѡ̀ ᲂу҆срѣ́сти , грѧдꙋ́ща вᲂ сла́вѣ , и҆ гла́са
ѻ҆́нᲂгѡ бжⷭ҇твенагѡ ᲂу҆слы́шати , зᲂвꙋ́ща вᲂ црⷭ҇твᲂ нбⷭ҇нᲂе . ~Сᲂбо́ри
бг҃ᲂлюби́вїи дне́сь въ цр҃кᲂвь бг҃ᲂмт҃ре притеце́мъ , и҆ вᲂзра́дꙋемсѧ , чꙋ́днꙋю
и҆ко́нꙋ є҆ѧ̀ зрѧ́ще . ю҆́же написа̀ бг҃ᲂгла́сныи є҆ѵⷢ҇ли́стъ лꙋка̀ . се́бᲂ
свѣтᲂза́рнѡ прїи́де пᲂ во́здꙋхꙋ , и҆ ве́сь ми́ръ прᲂсвѣтѝ . =сла́ва .
П=рибѣга́емъ къ твᲂе́й бл҃гᲂсти дв҃ᲂ , и҆ ѻ҆́чи срⷣцъ на́шихъ вᲂспꙋща́емъ
к̾ тебѐ чⷭ҇таѧ , непре́зри на́шегѡ вᲂздыха́нїѧ . съ пла́чемъ кᲂлѣ́ни
преклᲂнѧ́юще мо́лимъ тѧ , ᲂу҆ста́ви бцⷣе ꙗ҆вле́нїемъ чⷭ҇тны́ѧ ти и҆ко́ны ,
напа́стей смꙋще́нїе . и҆ бꙋ́ди на́мъ пᲂкро́въ и҆ пᲂмо́щница в̾ дн҃ь сꙋ́дныи .
=и҆ ны́нѣ . Є҆=ди́на є҆сѝ всѣ́хъ пред̾ста́тельнице хрⷭ҇тїа́нъ , бг҃ᲂмт҃и
пречⷭ҇таѧ . ᲂу҆слы́ши мᲂле́нїе на́ше , вᲂз̾зрѝ на ны̀ всепѣ́таѧ , спасѝ
гра́дъ и҆ ѻ҆би́тель сїю̀ , и҆ ѡ҆зарѝ ста́дᲂ твᲂѐ , заре́ю застꙋпле́нїѧ
твᲂегѡ̀ .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднествᲂ , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Хрⷭ҇та̀ чⷭ҇таѧ прїе́млющи , гла́съ є҆́же
ра́дꙋисѧ . ѻ҆диги́трїе дв҃це слы́шаше , є҆го́же неи҆зрече́ннѡ ро́ждьши , и҆
ра́дꙋисѧ ѿ всѣ́хъ слы́шиши всегда̀ . ~Ра́дᲂсти всѧ̀ и҆спо́лнила є҆сѝ , вы́шнѧѧ
и҆ ни́жнѧѧ ты̀ сᲂвᲂкꙋпи́ла є҆сѝ ѻ҆диги́трїе . тѣ́мже ра́дᲂстнѡ и҆ сᲂгла́снѡ
нн҃ѣ , нб҃ᲂ и҆ всѧ̀ землѧ̀ зᲂве́тъ ти . ~Вдᲂва́мъ ѽ ра́дꙋисѧ всепѣ́таѧ , и҆
всѣ́мъ си́рымъ ѻ҆диги́трїе ᲂу҆тѣше́нїе . ра́дꙋисѧ всѣ́мъ и҆стᲂча́ющи ни́щимъ ,
бᲂга́тьствᲂ неи҆стᲂщи́мᲂе . ~Зла́та всѧ́кагѡ блиста́ема , и҆ ᲂу҆́тра сл҃нечнагѡ
свѣтлѣ́йши , жили́ще хрⷭ҇то́вᲂ , ра́дꙋисѧ ѻ҆диги́трїе , ра́дꙋисѧ дв҃це ,
ра́дꙋисѧ невѣ́стᲂ неневѣ́стнаѧ .

=и҆́нъ , і҆рмо́с̾ , то́йже . Т=вᲂегѡ̀ пᲂвелѣ́нїѧ влⷣчце , за преслꙋша́нїе ,
стра́шнѡ и҆ ᲂу҆жа́снѡ чл҃кꙋ сᲂ главы̀ хра́ма вᲂсхище́нꙋ бы́вшꙋ , и҆ на землѝ
невреди́мꙋ ѡ҆брѣ́тшꙋсѧ , чл҃кᲂлю́бїемъ твᲂи́мъ чи́стаѧ . ~И҆́же никто́же та́кѡ
преслꙋ́ша бжⷭ҇твенаѧ пᲂвелѣ́нїѧ , ꙗ҆́кᲂже а҆́зъ ѡ҆каѧ́нныи . тѣ́мъ ти припа́даѧ
мᲂлю́сѧ влⷣчце , пре́жде да́же дᲂ кᲂнца̀ непᲂги́бнꙋ , наста́ви мѧ на и҆́стинныи
пꙋ́ть и҆ спаси́ мѧ чи́стаѧ . ~Ꙗ҆́кѡ ты̀ є҆ди́на є҆сѝ ѽ бг҃ᲂневѣ́стᲂ бг҃а
пребл҃га́гѡ мт҃и , претерпѣ́вшагѡ на́съ ра́ди распѧ́тїе , не и҆зво́лила є҆сѝ
на твᲂе́мъ хра́мѣ крⷭ҇тꙋ̀ желѣ́знꙋ бы́ти , нᲂ дре́вѧнꙋ , во́ и҆мѧ ро́ждьшагᲂсѧ
ѿ тебѐ , спаси́телѧ на́шегѡ хрⷭ҇та̀ и҆ гдⷭ҇а . на кра́йнее чл҃кᲂлю́бїе
правᲂвѣ́рнымъ , и҆ на спасе́нᲂе всѣ́мъ смᲂтре́нїе . =сла́ва . В=лⷣчце чи́стаѧ
дв҃ᲂ , и҆зба́ви на́съ лю́тыхъ всѣ́хъ , ᲂу҆мᲂлѧ́ющи пригвᲂзди́вшагᲂ на крⷭ҇тѣ̀
грѣхѝ на́ша . и҆ спᲂдо́би на́съ дᲂсто́йнѡ ѡ҆деснꙋ́ю є҆гѡ̀ ста́ти , є҆гда̀
прїи́детъ вᲂ сла́вѣ свᲂе́й . =и҆ ны́нѣ . Л=икꙋ́ютъ всѝ прихᲂдѧ́щїи вᲂ ст҃ы́и
хра́мъ тво́й бцⷣе , кꙋ́пнᲂ же и҆ ѡ҆бнᲂвлѧ́ютсѧ . и҆ всечⷭ҇тнѣ́й твᲂе́й
и҆ко́нѣ прикаса́ющесѧ , и҆ со́ страхᲂмъ че́стнѡ ѡ҆блᲂбыза́юще , ѡ҆сщ҃а́ютсѧ .
бл҃гᲂда́ть пᲂчерпа́юще , и҆ ми́лᲂсть .

=кᲂнда́къ . гла́съ , и҃ . П=ритеце́мъ лю́дїе въ до́мъ спаси́тельныи цр҃цы и҆
бцⷣы , за неи҆зрече́ннꙋю млⷭ҇ть є҆ѧ̀ , пᲂд̾ тᲂѧ̀ бл҃гᲂꙋтро́бїе прибѣ́гше .
вѣ́рнѡ пречⷭ҇тᲂмꙋ є҆ѧ̀ ѻ҆́бразꙋ припа́дающе , и҆ бл҃гᲂче́стнѡ вᲂпїю́ще , влⷣчце
за спаси́тельнᲂе смᲂтре́нїе ми́ра , преми́рнѡ и҆ свѣтᲂза́рнѡ к̾ на́мъ
прише́дши , прᲂсвѣтѝ на́съ свѣ́тлѡ сᲂтвᲂрѧ́ющихъ пра́з̾днествᲂ прише́ствїѧ
твᲂегѡ̀ , и҆ ᲂу҆крѣпѝ сла́вѧщїѧ тѧ̀ лю́ди , и҆зрѧ́днᲂ на врагѝ ,
пᲂбѣди́тельнаѧ и҆́мъ пᲂдаю́щи , и҆ всѧ̀ притека́ющїѧ к̾ тебѣ̀ , и҆ вѣ́рᲂю
пᲂю́щїѧ тѧ спасѝ , да зᲂве́мъ ти , ра́дꙋисѧ дв҃ᲂ ми́рꙋ спасе́нїе . =и҆́кᲂсъ .
П=реми́рнᲂ ꙗ҆вле́нїе бг҃ᲂмт҃ре ви́дѧще , на высᲂтꙋ̀ дᲂбрᲂдѣ́телей взы́демъ ,
ᲂу҆́мъ на́ нб҃ᲂ прело́жше . сего́ бᲂ ра́ди непᲂсти́жимѡ прїи́де , хᲂтѧ̀
привлещѝ к̾ высᲂтѣ̀ вᲂпїю́щихъ є҆́й си́це . ра́дꙋисѧ блгⷭ҇ве́ннаѧ дв҃ᲂ ,
ѿ всѣ́хъ рᲂдо́въ и҆збра́ннаѧ бг҃ᲂмъ . ра́дꙋисѧ нбⷭ҇наѧ цр҃цѣ , гдⷭ҇а бг҃а мт҃и ,
твᲂрца̀ всѧ́ческихъ . ра́дꙋисѧ непремо́лчнᲂе а҆́нг҃лѡмъ всера́дᲂстнᲂе пѣ́нїе .
ра́дꙋисѧ всежела́тельнᲂе всегѡ̀ ми́ра пресла́дкᲂе зрѣ́нїе . ра́дꙋисѧ
непᲂдви́жимᲂе вѣ́ры бл҃гᲂче́стїѧ ѻ҆снᲂва́нїе . ра́дꙋисѧ всесвѣ́тлᲂе бл҃гᲂда́ти
пᲂзна́нїе . ра́дꙋисѧ к̾ земны́мъ бж҃їе бл҃гᲂи҆звᲂле́нїе . ра́дꙋисѧ земны́хъ
к̾ бг҃ꙋ вᲂзведе́нїе . ра́дꙋисѧ и҆́нᲂчествꙋющимъ в̾ житїѝ , нбⷭ҇ныѧ ра́дᲂсти
пᲂда́тельнице . ра́дꙋисѧ ѡ҆ѕло́бленнымъ дш҃а́мъ ᲂу҆тѣше́нїе . ра́дꙋисѧ всѣ́мъ
вѣ́рнымъ ско́рᲂе пᲂмᲂже́нїе . ра́дꙋисѧ дарᲂва́ннаѧ ѿ́ бг҃а пред̾ста́тельнице
ро́дꙋ хрⷭ҇тїа́нскᲂмꙋ . є҆го́же и҆ сᲂблюда́й прилѣ́жнѡ , пᲂд̾ тво́й кро́въ
прибѣга́юща , ѿ всѧ́кихъ бѣ́дъ и҆ ѕо́лъ . да зᲂве́мъ ти , ра́дꙋисѧ дв҃ᲂ вѣ́рнымъ
спасе́нїе .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . ~Ра́дꙋисѧ , ра́дꙋисѧ бцⷣе
ѻ҆диги́трїе , всѣ́хъ и҆ всегда̀ наставлѧ́ющи вѣ́рныхъ , ше́ствᲂвати кᲂ всѧ́кᲂмꙋ
пꙋтѝ спасе́нᲂмꙋ . ра́дꙋисѧ влⷣчце , тᲂбо́ю бᲂ при́снѡ и҆збавлѧ́емсѧ ,
настᲂѧ́щїѧ ва́рварскїѧ бѣды̀ . ~Ра́дꙋисѧ , ра́дꙋисѧ ѻ҆диги́трїе , бдѧ́щи и҆
мᲂлѧ́щисѧ ѡ҆ на́съ к̾ бг҃ꙋ , и҆ всѧ́кїѧ ѕло́бы хᲂда́тайствᲂмъ ти , всѧ́ческихъ
скᲂрбе́й бг҃ᲂрᲂди́тельнице , всѣ́хъ люде́й и҆збавлѧ́ющи . ~Ра́дꙋисѧ , ра́дꙋисѧ
прест҃а́ѧ ѻ҆диги́трїе , и҆́же прᲂше́нїѧ на́ша к̾ по́льзѣ на́мъ и҆спᲂлнѧ́ющи ,
и҆ хᲂтѧ́щи всѣ́мъ при́снѡ всегда̀ любᲂдрꙋ́жнᲂе бл҃го́е є҆ди́нствᲂ , спѣ́шнᲂе же
вᲂ и҆зѧ́щныхъ . ~Ра́дꙋисѧ , ра́дꙋисѧ кᲂрабле́мъ ѻ҆диги́трїе , нꙋ́жнѡ
пла́вающимъ , и҆збавлѧ́ющи вѣ́рныхъ , и҆ всѣ́мъ и҆збавле́нїе ѿ всѧ́кїѧ
ско́рби , и҆ недꙋ́ги пестро́тныѧ , и҆ ме́дленыѧ разрѣша́ющи вско́рѣ .

=и҆́нъ , і҆рмо́съ , то́йже . Є҆=динᲂча́дыи тво́й сн҃ъ и҆ бг҃ъ всѣ́хъ
бг҃ᲂмт҃и , пречⷭ҇тыи тво́й ѻ҆́бразъ вᲂ пла́мени невреди́мъ сᲂхранѝ . ѽ
чꙋдесѐ , бл҃гᲂда́тїю па́че сл҃нца ѡ҆брѣ́тесѧ в̾ пе́пелѣ сїѧ́ющь , и҆ вѣ́рныхъ
прᲂсвѣща́ющь , вѣ́рᲂю пᲂю́щихъ бж҃е бл҃гᲂслᲂве́нъ є҆сѝ . ~Нбⷭ҇нїи чи́нᲂве сᲂ
земны́ми веселѧ́тсѧ , в̾ свѣ́тлᲂе тᲂржество̀ бг҃ᲂмт҃ре . є҆го́же сᲂверша́ющихъ
на́съ , и҆ со́ страхᲂмъ пред̾стᲂѧ́щихъ пред̾ и҆ко́нᲂю пречи́стагѡ ти ѻ҆́браза ,
прᲂсвѣтѝ свѣтᲂѡбра́зїемъ сїѧ́нїѧ твᲂегѡ̀ пречⷭ҇таѧ , и҆ всѣ́хъ спасѝ .
~И҆́же пре́жде бла́тнᲂе мѣ́стѡ ни ки́мъ же и҆менᲂва́шесѧ . ны́нѣ же
ѡ҆бра́дᲂваннаѧ твᲂи́мъ прест҃ы́мъ и҆́менемъ прᲂславлѧ́етсѧ . и҆ свѣ́тлѡ
тᲂржествꙋ́ющи , твᲂе́ю и҆ко́нᲂю красꙋ́етсѧ , и҆ пресла́вными є҆ѧ̀ чꙋдесы̀
прᲂсвѣща́етсѧ . =сла́ва . Є҆=ди́нагѡ ѿ трⷪ҇цы , бг҃а сло́ва цр҃ѧ нбⷭ҇нагѡ ,
пло́тїю рᲂдила̀ є҆сѝ цр҃цѣ . тᲂгѡ̀ мᲂлѝ гжⷭ҇е странѣ̀ на́шей , пᲂда́ти
ѡ҆дᲂлѣ́нїе на сᲂпрᲂти́вныѧ , и҆ всѣ́мъ вѣ́рнымъ по́мᲂщь , и҆ грѣхо́въ
ѡ҆ставле́нїе , и҆ дш҃а́мъ спасе́нїе . =и҆ нн҃ѣ . Р=абы̀ твᲂѧ̀ чи́стаѧ пᲂю́щїѧ
тѧ , и҆ съ вѣ́рᲂю несꙋмѣ́ннᲂю мᲂлѧ́щїѧсѧ тебѐ , свѣтᲂно́снᲂю твᲂе́ю и҆
бжⷭ҇твеннᲂю ѡ҆сѣнѝ бл҃гᲂда́тїю . ꙗ҆́кѡ бл҃гᲂда́телѧ всѣ́хъ ро́ждьши . и҆
ѿ всѣ́хъ навѣ́тъ вра́жїихъ пᲂкры́й и҆ сᲂхранѝ .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емᲂ , ны́нѣ же дѣ́йствꙋемᲂ ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Ра́дꙋисѧ всебл҃гᲂслᲂве́наѧ мр҃і́е , и҆з̾ тебе́ бᲂ
всеблгⷭ҇ве́ныи бг҃ъ ѡ҆дѣ́ѧсѧ , вᲂ всего́ мѧ челᲂвѣ́ка , и҆ ѡ҆дѣ́ѧвсѧ сᲂєдинѝ
свᲂемꙋ̀ бжⷭ҇твꙋ̀ , неи҆зрече́ннымъ сᲂєдине́нїемъ , дв҃ᲂ ѻ҆диги́трїе . ра́дꙋисѧ
ѡ҆бра́дᲂваннаѧ , ра́дᲂсте всего̀ ми́ра . ~Ра́дꙋисѧ лꙋка́выхъ дх҃о́въ
прᲂгᲂни́тельнице , ра́дꙋисѧ бцⷣе ѻ҆диги́трїе . ра́дꙋисѧ , ꙗ҆́кѡ тебѐ нбⷭ҇наѧ
неви́димаѧ во́инства славᲂсло́вѧтъ всегда̀ , и҆ велича́ютъ ꙗ҆́кѡ мт҃рь бж҃їю
бы́вшꙋю . ра́дꙋисѧ ꙗ҆́же ни́жнѧѧ сᲂчета́вши с̾ вы́шними . ~Ра́дꙋисѧ всѣ́хъ
нбⷭ҇ныхъ си́лъ без̾ разсꙋжде́нїѧ превᲂсхᲂдѧ́щаѧ , ра́дꙋисѧ ѻ҆диги́трїе ,
ра́дꙋисѧ всѧ́кїѧ тва́ри , бг҃а ро́ждьшаѧ гдⷭ҇ьствꙋющи , є҆́й влⷣчце
всепѣ́таѧ . ра́дꙋисѧ пребыва́еши дв҃ᲂю чⷭ҇таѧ и҆ пᲂ ржⷭ҇твѣ̀ . ~Ра́дꙋисѧ жена́мъ
всѣ́мъ сла́вᲂ , хра́ме преѡ҆сщ҃е́нныи бг҃а на́шегѡ , ра́дꙋисѧ ѻ҆диги́трїе ,
ра́дꙋисѧ дш҃еспаси́тельнаѧ все́й вселе́ннѣй . ра́дꙋисѧ пᲂкрыва́ющїи ѻ҆́блаче
нб҃съ ши́ршаѧ . ра́дꙋисѧ мирᲂпᲂло́жнице , бжⷭ҇твеннагѡ ми́ра пᲂлна̀ .

=и҆́нъ , і҆рмо́съ , то́йже . ѽ= пресла́вныхъ чꙋде́съ твᲂи́хъ дв҃ᲂ чⷭ҇таѧ ,
зда́телемъ ᲂу҆́бѡ хра́ма твᲂегѡ̀ , сме́рти вино́внымъ бы́вшимъ , пᲂ трїе́хъ
дне́хъ , чꙋде́снѡ ѡ҆брѣ́тшимсѧ без̾ вреда̀ , ми́лᲂстїю и҆ чл҃кᲂлю́бїемъ
твᲂи́мъ , ѡ҆бра́дᲂваннаѧ дв҃ᲂ влⷣчце . ~Жи́знь вмѣ́стѡ сме́рти дарᲂва́ла є҆сѝ
бцⷣе ме́ртвенᲂмꙋ сꙋществꙋ̀ . тѣ́мъ же и҆ на́съ ᲂу҆мерщве́ныхъ мно́гими грѣхѝ
бг҃ᲂневѣ́стᲂ , неврежде́ны ѿ вра́гъ сᲂблюдѝ , и҆ к̾ жи́зни лꙋ́чшей вᲂзведѝ ,
спаса́ющи дш҃а на́ша . ~Дне́сь и҆спо́лнишасѧ ра́дᲂсти и҆ весе́лїѧ всѝ
вѣ́рнїи , ѡ҆ и҆ко́нѣ твᲂе́й бцⷣе . ꙗ҆́кѡ ꙗ҆ви́сѧ вᲂскрⷭ҇нїю на́шемꙋ
сᲂкро́вище нетлѣ́ннᲂе , и҆ и҆сто́чникъ приснᲂтекꙋ́щїи , цѣле́бныѧ да́ры всѣ́мъ
тᲂча́щїи и҆ спасе́нїе пᲂдаю́щїи . =блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а
гдⷭ҇а . Ш=ꙋ́ѧгѡ стᲂѧ́нїѧ на́съ и҆зба́ви цр҃цѣ . сла́вѧщихъ сн҃а твᲂегѡ̀ ,
стра́шнагѡ цр҃ѧ бг҃а сло́ва . и҆ спᲂдо́би на́съ десна́гѡ є҆мꙋ̀ пред̾стᲂѧ́нїѧ ,
твᲂи́ми мт҃рьними мл҃твами . =и҆ ны́нѣ . И҆=зрѧ́днѡ вᲂспѣ́ти сᲂвᲂкꙋпи́вшесѧ
лю́дїе прест҃а́ѧ ѿ всю́дꙋ , пречⷭ҇тагѡ ти ѻ҆́браза , и҆ превѣ́чнагѡ млⷣнца
свѣ́та хрⷭ҇та̀ , чꙋ́дныѧ и҆ко́ны пресла́внᲂе прише́ствїе . нᲂ всѣ́хъ всепѣ́таѧ
мᲂле́нїе прїимѝ , и҆ прᲂше́нїѧ и҆спо́лни .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋисѧ пребл҃же́ннаѧ , бцⷣе
чи́стаѧ при́снѡ дв҃ᲂ . ~Ра́дꙋисѧ свѣщѐ , свѣ́тъ невече́рнїи пᲂне́сшаѧ , и҆
в̾ ржⷭ҇твѣ̀ твᲂе́мъ мнᲂгᲂбо́жїѧ тмꙋ̀ разрꙋши́вшаѧ , и҆ а҆́дᲂвы про́пасти
и҆зба́вльшаѧ лю́ди . ра́дꙋисѧ ѻ҆диги́трїе бцⷣе , дᲂбро́тъ всѣ́хъ
пред̾хᲂда́таице . ~Ра́дꙋисѧ землѐ , и҆з̾ неѧ́же кла́съ прᲂзѧ́бшїи нбⷭ҇ныи
вѣ́рнымъ , и҆ ми́ра всегѡ̀ дш҃егꙋ́бнагѡ гла́да и҆зба́ви , разꙋ́мнаѧ и҆
ѡ҆дш҃евле́наѧ . ѽ ра́дꙋисѧ винᲂгра́де , и҆́же гро́здъ живо́тныи ро́ждьшаѧ , бцⷣе
чи́стаѧ ѻ҆диги́трїе . ~Ра́дꙋисѧ та́йныхъ цвѣто́въ , прекра́сныи сꙋ́щїи раю̀ .
ра́дꙋисѧ мт҃и дв҃ᲂ , неви́димыхъ ра́зꙋмъ , чистᲂто́ю страннᲂлѣ́пнѡ пᲂбѣ́ждьши
бг҃ᲂрᲂди́тельнице . ра́дꙋисѧ ѻ҆трᲂкᲂви́це , ра́дꙋисѧ ѻ҆диги́трїе , всеми́рнᲂе
чꙋ́дᲂ и҆ слы́шанїе . ~Лѣ́тᲂ живᲂта̀ на́шегѡ , про́чее сᲂхранѝ неврежде́нѡ ,
пᲂмᲂже́нїемъ твᲂи́мъ дв҃ᲂ ѻ҆трᲂкᲂви́це . и҆ спᲂдо́би кᲂне́цъ бл҃гі́и пᲂлꙋчи́ти
на́мъ , вᲂспѣва́ющимъ тѧ и҆ взыва́ющимъ , ра́дꙋисѧ всебл҃же́ннаѧ бцⷣе чи́стаѧ
ѻ҆диги́трїе .

=и҆́нъ , і҆рмо́съ , то́йже . Ꙗ҆=вле́нїю влⷣчце всечⷭ҇тны́ѧ твᲂеѧ̀ и҆ко́ны ,
кто̀ неꙋдиви́тсѧ , и҆лѝ кто̀ не пᲂчꙋди́тсѧ . пᲂ во́здꙋхꙋ ᲂу҆́бѡ сїю̀ , ꙗ҆́кѡ
нѣ́кїи да́ръ свѣтᲂно́сныи , низ̾пᲂсла́ла є҆сѝ землѝ рꙋ́сстѣй ра́дᲂстнѡ
пᲂю́щей тѧ , и҆ вѣ́рнѡ велича́ющей . ~Твᲂе́ю дв҃ᲂ всечⷭ҇тно́ю и҆ко́нᲂю ,
дре́вле спасе́сѧ цр҃ьскїи гра́дъ , ѿ нахᲂжде́нїѧ и҆нᲂплеме́нныхъ . нн҃ѣ же
рᲂссі́йстѣй странѣ̀ бꙋ́ди гжⷭ҇е цр҃цѣ пᲂкро́въ и҆ застꙋпле́нїе , ѿ всѣ́хъ
навѣ́тъ вра́жїихъ сїю̀ спаса́ющи . ~Ꙗ҆́же ра́дᲂсть ми́рᲂви дв҃ᲂ неи҆з̾гл҃аннꙋю
и҆схᲂда́таивши ꙗ҆вле́нїемъ пречⷭ҇тыѧ твᲂеѧ̀ и҆ко́ны . и҆зба́ви влⷣчце
ѿ всѧ́кїѧ нꙋ́жды и҆ печа́ли , ра́дᲂстнѡ прибѣга́ющїѧ к̾ тебѣ̀ , и҆ ᲂу҆се́рднѡ
пᲂкланѧ́ющїѧсѧ , и҆ со́ страхᲂмъ цѣлꙋ́ющїѧ пречⷭ҇тыи тво́й ѻ҆́бразъ , и҆
є҆динᲂро́днагѡ ти сн҃а . ѽ прⷭ҇та́ѧ , всѧ̀ спасѝ и҆ пᲂми́лꙋй и҆ црⷭ҇твїю
нбⷭ҇нᲂмꙋ спᲂдо́би . =сла́ва . Р=о́ждьшаѧ влⷣчце чл҃кᲂлю́бца бг҃а ,
за чл҃кᲂлю́бїе пᲂсѣти́ла є҆сѝ на́съ бжⷭ҇твеннᲂю и҆ко́нᲂю твᲂе́ю . к̾ не́й же
всегда̀ притека́юще , и҆ бл҃гᲂлѣ́пїе є҆ѧ̀ зрѧ́ще , ꙗ҆́кѡ кᲂ ѡ҆дш҃евле́ннѣй
то́й ᲂу҆ми́льнѡ вᲂпїе́мъ . спаса́й прⷭ҇нѡ бцⷣе дᲂстᲂѧ́нїе твᲂѐ . =и҆
ны́нѣ . О=у҆стна́ми недᲂсто́йными принесо́хъ тѝ препро́стᲂе всепѣ́таѧ
пѣ́нїе , пᲂне́же грꙋ́бъ є҆́смь и҆ неи҆спра́вленъ вᲂ все́мъ , и҆ ника́кᲂже
дᲂсто́инъ . нᲂ ѿ ᲂу҆се́рдїѧ надѣ́ѧсѧ на твᲂѧ̀ щедро́ты , ꙗ҆́кѡ спаси́телѧ
всѣ́хъ рᲂдила̀ є҆сѝ , и҆справлѧ́ющагѡ всѧ́ческаѧ , невᲂзгнꙋша́йсѧ цр҃цѣ ,
прїимѝ сїѐ и҆ спаси́ мѧ .

=свѣти́ленъ . П=речи́стыи ѻ҆́бразъ тво́й , и҆́мже присѣти́ла є҆сѝ на́съ
бг҃ᲂѻ҆трᲂкᲂви́це дв҃ᲂ , чтꙋ́ще пра́зднꙋемъ сегѡ̀ ны́нѣ прише́ствїе . и҆́мже
тлѝ и҆збавлѧ́емсѧ , и҆ бѣ́дъ и҆ напа́стей , мт҃и бг҃а вы́шнѧгѡ .= сла́ва , и҆
ны́нѣ , то́йже .=

Н=а хвали́тѣхъ , стихѣ́ры . гла́съ , и҃ . пᲂдо́бенъ . ѽ =пресла́внᲂе чꙋ́дᲂ .=
Ѽ= пресла́внᲂе чꙋ́дᲂ ,꙳ всеми́рнаѧ ра́дᲂсть свы́ше прᲂсїѧ̀ на́мъ ,꙳ и҆ко́на
бг҃ᲂмт҃ре .꙳ прᲂсвѣще́нїе пᲂдаю́щи всемꙋ̀ ми́рꙋ ,꙳ и҆ ᲂу҆тверже́нїе
бл҃гᲂче́стїѧ прᲂѡбразꙋ́ющи ,꙳ и҆ вѣ́рнымъ спасе́нїе да́рꙋющи .꙳ ѽ бж҃їе
дарᲂва́нїе земны́мъ дарᲂва́сѧ ,꙳ тᲂѧ̀ ра́ди хрⷭ҇тѐ ,꙳ спасѝ дш҃а на́ша ꙗ҆́кѡ
милᲂсе́рдъ . =двⷤа . Ѽ= пресла́внᲂе чꙋ́дᲂ ,꙳ превы́ше всѣ́хъ стра́нъ рꙋ́сскаѧ
землѧ̀ пᲂчте́сѧ ,꙳ ѿ вы́шнѧгѡ прᲂмышле́нїѧ ,꙳ ꙗ҆́же бжⷭ҇твеннꙋю и҆ко́нꙋ
бг҃ᲂмт҃ре ,꙳ ꙗ҆́кѡ нбⷭ҇ныи да́ръ свѣтᲂлꙋ́чныи ,꙳ пресла́внѡ бг҃ᲂмъ по́сланныи
свы́ше вᲂспрїѧ́тъ .꙳ ѽ какᲂво̀ дарᲂва́нїе вѣ́рнымъ дарᲂва́сѧ .꙳ є҆ѧ́же ра́ди
хрⷭ҇тѐ ,꙳ спасѝ дш҃а на́ша ꙗ҆́кѡ милᲂсе́рдъ . ~Пресла́внѡ бцⷣе ,꙳ вᲂ всѣ́хъ
страна́хъ тᲂбо́ю и҆менꙋ́етсѧ ,꙳ ѻ҆би́тель твᲂѧ̀ бг҃ᲂневѣ́стᲂ .꙳ ꙗ҆́кѡ и҆мѣ́ющи
в̾ себѣ̀ чꙋдᲂтво́рнꙋю твᲂю̀ и҆ко́нꙋ ,꙳ чꙋ́днѡ пᲂ во́здꙋхꙋ ,꙳ и҆ пресла́внѡ
а҆́нг҃лы принесе́нꙋ .꙳ ѽ несказа́ннᲂмꙋ твᲂемꙋ̀ прᲂмышле́нїю влⷣчце .꙳ є҆́юже
прест҃а́ѧ ,꙳ спасѝ дш҃а на́ша ꙗ҆́кѡ млрⷭ҇да . =сла́ва , и҆ нн҃ѣ . гла́съ , в҃ .
Ꙗ҆́=кᲂже дре́вле и҆нᲂгда̀ цр҃скїи гра́дъ , и҆мꙋ́щи и҆ко́нꙋ твᲂю̀ дв҃ᲂ
пречⷭ҇таѧ , пᲂбѣжда́ше прᲂти́вныѧ . та́кѡ и҆ нн҃ѣ рꙋ́сскаѧ страна̀ , ди́внᲂ
стѧжа́вши тѧ̀ гжⷭ҇е застꙋпле́нїе , ᲂу҆твержа́ющисѧ весели́тсѧ . вельми́ же
красꙋ́етсѧ , и҆ пречестна́ѧ ѻ҆би́тель твᲂѧ̀ , и҆мѣ́ющи тѧ̀ пᲂкро́въ и҆ тве́рдᲂе
ѡ҆гражде́нїе ѿ всѣ́хъ нахᲂжде́нїи вра́жїихъ . цр҃кᲂвь же твᲂѧ̀ бцⷣе , ꙗ҆́кᲂже
и҆нᲂгда̀ лахе́рнскаѧ , пречи́стымъ ѻ҆́бразᲂмъ твᲂи́мъ свѣ́титсѧ . и҆
пресла́вными чꙋдесы̀ прᲂсвѣща́етсѧ . и҆ ра́дꙋющисѧ дх҃о́внѡ дне́сь ликꙋ́етъ
влⷣчце , сᲂ всѣ́ми вѣ́рными зᲂвꙋ́щи . ра́дꙋисѧ прест҃а́ѧ дв҃ᲂ , мᲂѐ
бл҃гᲂлѣ́пїе и҆ пᲂхвала̀ , и҆ вѣ́чнᲂе весе́лїе . ты́ мѧ ѡ҆бᲂгаща́еши
преди́вными чꙋдесы̀ , и҆ бжⷭ҇твеными дарᲂва́нїи . ты̀ є҆сѝ влⷣчце и҆сцѣле́нїи
и҆сто́чникъ неи҆з̾черпа́емыи . и҆ сꙋ́щимъ в̾ бѣда́хъ бл҃гᲂꙋти́шнᲂе приста́нище ,
и҆ всѣ́мъ вѣ́рнымъ пᲂкро́въ и҆ спасе́нїе .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , ѿ кано́на , ꙗ҆вле́нїю бцⷣы , пѣ́снь г҃ ѧ , и҆
ѕ҃ ѧ , на́ и҃ .

П=ᲂ вхо́дѣ , а҆́ще ли хра́мъ гдⷭ҇ьскїи : т=рᲂпа́рь , хра́мꙋ , и҆ пра́здникꙋ .
сла́ва , кᲂнда́къ , хра́мꙋ . и҆ ны́нѣ , пра́здникꙋ .

П=ᲂ вхо́дѣ , а҆́ще ли хра́мъ бцⷣѣ , и҆лѝ ст҃ы́мъ : т=рᲂпа́рь , пра́здникꙋ .
сла́ва , и҆ ны́нѣ . кᲂнда́къ , пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ нн҃ѣ бл҃жа́тъ мѧ всѝ ро́ди . =а҆пⷭ҇лъ , к=ъ= =є҆вре́ѡмъ .
зача́лᲂ , т҃к . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ
твᲂѐ . =сти́хъ . л=ицꙋ̀ твᲂемꙋ̀ пᲂмо́лѧтсѧ бᲂга́тїи лю́дьстїи .
=є҆ѵⷢ҇а́лїе , ѿ =лꙋкѝ . зача́лᲂ , н҃д .= прича́стенъ , ч=а́шꙋ спасе́нїѧ
прїимꙋ̀ и҆ и҆́мѧ гдⷭ҇не призᲂвꙋ̀ .

