=МЦⷭ҇А СЕНТѦБРѦ̀ ВЪ Д҃І ДН҃Ь=

=всеми́рнᲂе вᲂздви́женїе честна́гѡ и҆ живᲂтвᲂрѧ́щагѡ крⷭ҇та̀ . =Д=ᲂсто́итъ
вѣ́дати . ꙗ҆́=кѡ а҆́ще прилꙋчи́тсѧ , в̾ нлⷣю , пречестны́и то́й пра́здникъ
вᲂздви́женїе крⷭ҇та̀ , вᲂскрⷭ҇на слꙋ́жба непᲂе́тсѧ . нᲂ нижѐ є҆ѵⷢ҇а́лїе
ᲂу҆́тренее вᲂскрⷭ҇нᲂ чте́тсѧ , нᲂ всѐ пᲂслѣ́дᲂванїе быва́етъ пра́здникꙋ .=
=Н=а ма́лѣй вече́рни , на гдⷭ҇и вᲂзва́хъ , стⷯры , на д҃ . гла́съ , а҃ .
пᲂдо́бен̾ . н=бⷭ҇нымъ чино́мъ . ~Крⷭ҇тъ вᲂзно́ситсѧ ,꙳ и҆ бѣ́сᲂве
прᲂгᲂнѧ́ютсѧ .꙳ разбо́йникъ є҆де́мꙋ ᲂу҆́бѡ врата̀ ѿверза́етъ ,꙳ сме́рть
ᲂу҆мерщвлѧ́етсѧ , и҆ ны́нѣ пꙋста̀ ꙗ҆ви́сѧ ,꙳ хрⷭ҇то́съ велича́етсѧ .꙳ тѣ́мъ
весели́тесѧ всѝ земле́нїи , клѧ́тва разрꙋши́сѧ .= двⷤа . П=рїиди́те
бг҃ᲂлюби́вїи всѝ ,꙳ крⷭ҇тъ чⷭ҇тна́гѡ вᲂзнᲂси́ма ви́дѧще ,꙳ вᲂзвели́чимъ
кꙋ́пнѡ , и҆ сла́вꙋ дади́мъ ,꙳ є҆ди́нᲂмꙋ и҆зба́вителю бг҃ꙋ , взыва́юще .꙳
распны́исѧ на́ древѣ крⷭ҇тнѣмъ ,꙳ непре́зри мᲂлѧ́щихсѧ на́съ . ~Го́ресть дре́вле
ѡ҆слажда́ѧ мѡѷсе́й ,꙳ и҆зба́ви і҆и҃лѧ ,꙳ ѻ҆́бразᲂмъ крⷭ҇тъ прᲂписꙋ́ѧ .꙳ мы́ же
сегѡ̀ всѝ бжⷭ҇твенᲂ вѣ́рнїи ,꙳ та́йнѡ вᲂѡ҆бража́юще в̾ срⷣца̀ на́ша
всегда̀ ,꙳ и҆ спаса́емсѧ держа́вᲂю є҆гѡ̀ . =сла́ва , и҆ ны́нѣ . гла́съ , ѕ҃ .
Д=не́сь са́дъ живо́тныи , ѿ земле́ныхъ незахᲂди́мыхъ нѣ́дръ прᲂи҆схо́дитъ .
и҆́же на не́мъ пригвᲂжде́ннагѡ хрⷭ҇та̀ , и҆звѣстꙋ́ѧ вᲂскрⷭ҇нїе . и҆
вᲂз̾двиза́емъ рꙋка́ма сщ҃е́нническима , тᲂго̀ на нб҃са̀ вᲂзвѣща́етъ
вᲂзнᲂше́нїе . и҆́мже на́ше смѣше́нїе , ѿ є҆́же на́ землю паде́нїѧ ,
на́ нб҃сѣхъ жи́тельствꙋетъ . тѣ́мже бл҃гᲂда́рственѣ вᲂзᲂпїе́мъ , гдⷭ҇и
вᲂзнесы́исѧ на не́мъ , и҆ тѣ́мъ вᲂзне́съ на́съ , нбⷭ҇ныѧ тѝ ра́дᲂсти спᲂдо́би ,
ꙗ҆́кѡ чл҃кᲂлю́бецъ .= прᲂки́менъ , дню̀ . =Н=а стихо́внѣ , стⷯры . гла́съ , в҃ .
поⷣ . д=о́ме є҆вфра́фᲂвъ . ~Вᲂдо́ю бг҃ᲂтво́рнᲂю ,꙳ и҆ кро́вїю тѝ сло́ве ,꙳
свѣ́тлѡ цр҃кви ᲂу҆краша́етсѧ ,꙳ ꙗ҆́кѡ невѣ́ста ,꙳ крⷭ҇тнꙋю сла́вꙋ пᲂю́щи .

=сти́хъ : вᲂзнᲂси́те гдⷭ҇а бг҃а на́шегѡ ,꙳ и҆ кланѧ́йтесѧ пᲂд̾но́жїю но́гꙋ
є҆гѡ̀ ꙗ҆́кѡ ст҃ᲂ є҆́сть . К=ᲂпїѐ съ крⷭ҇то́мъ ,꙳ гво́здїе , и҆ и҆на́ѧ ,꙳
в̾ ни́хже живᲂно́снᲂе ꙳ хрⷭ҇то́вᲂ распѧ́тсѧ тѣ́лᲂ ,꙳ вᲂзнᲂсѧ́ще пᲂклᲂни́мсѧ .

=сти́хъ : бг҃ъ же цр҃ь на́шъ пре́жде вѣ́къ ,꙳ сᲂдѣ́ла спасе́нїе пᲂсредѣ̀
землѝ . Є҆=гда̀ а҆мали́ка ,꙳ мѡѷсе́й пᲂбѣжда́ше ,꙳ на высᲂтꙋ̀ рꙋ́цѣ
и҆мы́й ,꙳ крⷭ҇тᲂѡ҆бра́знѡ ,꙳ зна́менаше хрⷭ҇то́вꙋ стра́сть пречⷭ҇тꙋю .
=сла́ва , и҆ ны́нѣ . гла́съ , ѕ҃ . Д=не́сь дре́вᲂ ꙗ҆ви́сѧ . дне́сь ро́дъ
є҆вре́йскїй пᲂги́бе . дне́сь вѣ́рныхъ ра́ди цр҃е́й вѣ́ра ꙗ҆влѧ́етсѧ . и҆
а҆да́мъ дре́вᲂмъ ѿпадѐ , и҆ па́ки дре́ва ра́ди бѣ́сᲂве вᲂстрепета́ша .
всеси́льне гдⷭ҇и сла́ва тебѣ̀ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , а҃ . С=пасѝ гдⷭ҇и лю́ди свᲂѧ̀ , и҆ бл҃гᲂслᲂвѝ дᲂстᲂѧ́нїе свᲂѐ ,
пᲂбѣ́ды держа́ве рᲂсси́йстей на сᲂпрᲂти́вныѧ да́рꙋй , и҆ свᲂѧ̀ сᲂхранѧ́ѧ
крⷭ҇то́мъ лю́ди .

=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни . а҆́ще в̾ сꙋбо́тꙋ , ве́черъ . пᲂе́мъ , бл҃же́нъ
мꙋ́жь . кафи́смꙋ , всю̀ . =А҆́=ще ли въ нлⷣю ве́черъ , а҃ й а҆нтифо́нъ то́чїю
пᲂе́мъ . =А҆́=ще ли вᲂ и҆ны́и де́нь . бл҃же́нъ мꙋ́жь , непᲂе́мъ , нᲂ пᲂ
первᲂнача́льнѣмъ ѱалмѣ̀ , начина́емъ гдⷭ҇и вᲂзва́хъ , на́ гласъ , ѕ҃ .
пᲂста́вимъ стихо́въ , и҃ . и҆ пᲂе́мъ , стихѣ́ры . гла́съ , ѕ҃ . поⷣ . в=сѐ
ᲂу҆пᲂва́нїе .= К=рⷭ҇тъ вᲂз̾двиза́емъ ,꙳ на не́мъ вᲂзнесе́ннᲂмꙋ ,꙳ стра́сть
пречи́стꙋю ,꙳ пѣ́ти пᲂвелѣва́етъ тва́ри все́й .꙳ на то́мъ бᲂ ᲂу҆би́въ , на́съ
ᲂу҆би́вшагᲂ .꙳ и҆ ᲂу҆мерщве́нныѧ ѡ҆живи́лъ є҆́сть ,꙳ и҆ ᲂу҆дᲂбри́въ и҆
на́ нб҃сѣхъ жи́ти спᲂдо́би ꙗ҆́кѡ млрⷭ҇дъ ,꙳ премно́жествᲂмъ бл҃гᲂсти .꙳ тѣ́мъ
ра́дꙋющесѧ ,꙳ вᲂзнесе́мъ и҆́мѧ є҆гѡ̀ ,꙳ и҆ тᲂгѡ̀ вᲂзвели́чимъ ,꙳ вели́кᲂе
схᲂжде́нїе . =три́жды .=

~Мѡѷсе́й прᲂѡ҆бразꙋ́ѧ тѧ ,꙳ рꙋ́цѣ прᲂсте́ръ на высᲂтꙋ̀ ,꙳ пᲂбѣжда́ше
а҆мали́ка мꙋчи́телѧ .꙳ крⷭ҇те чⷭ҇тны́и вѣ́рнымъ пᲂхвало̀ ,꙳ страда́льцемъ
ᲂу҆тверже́нїе ,꙳ а҆пⷭ҇лѡмъ ᲂу҆краше́нїе ,꙳ пра́веднымъ вᲂзбра́нниче ,꙳ и҆
всѣ́мъ прпⷣбнымъ спаси́телю .꙳ тѣ́мъ тѧ вᲂз̾двиза́ема , зрѧ́щи тва́рь
весели́тсѧ ,꙳ и҆ тᲂржествꙋ́етъ сла́вѧщи хрⷭ҇та̀ ,꙳ и҆́же тᲂбо́ю растᲂѧ́щаѧ
сᲂбра́вшагᲂ ,꙳ кᲂнце́мъ бл҃гᲂда́тїю . =три́жды .=

~Крⷭ҇те пречестны́и ,꙳ тебѐ ѡ҆бстᲂѧ́тъ чи́нᲂве а҆́нг҃льстїи веселѧ́щесѧ .꙳
дне́сь вᲂз̾двиза́емъ бжⷭ҇твенымъ манᲂве́нїемъ ,꙳ вᲂзно́сиши всѧ̀ ,꙳
ѡ҆краде́нїемъ снѣ́ди ѿгна́нныѧ ,꙳ и҆ в̾ сме́рть пᲂпо́лзшїѧсѧ .꙳ тѣ́мже тѧ̀
срⷣцы̀ и҆ ᲂу҆стна́ми ,꙳ вѣ́рнїи лᲂбыза́юще , сщ҃е́нїе пᲂчерпа́емъ .꙳
вᲂзнᲂси́те вᲂпїю́ще ,꙳ хрⷭ҇та̀ пребл҃га́гᲂ бг҃а ,꙳ и҆ тᲂгѡ̀ пᲂкланѧ́йтесѧ ,꙳
бжⷭ҇твеннᲂмꙋ пᲂд̾но́жїю . =два́жды . сла́ва , и҆ нн҃ѣ . гла́съ , в҃ .
П=рїиди́те всѝ ꙗ҆зы́цы , бл҃гᲂслᲂве́ннᲂмꙋ дре́вꙋ пᲂклᲂни́мсѧ , и҆́мже бы́сть
вѣ́чнаѧ пра́вда . пра́ѻ҆ц҃а бᲂ а҆да́ма прельсти́выи дре́вᲂмъ , крⷭ҇то́мъ
пᲂбѣжда́етсѧ . и҆ па́даетъ низ̾ве́рженъ паде́нїемъ стра́ннымъ , и҆́же
мꙋчи́тельствᲂмъ ѡ҆держа́выи , црⷭ҇кᲂе зда́нїе . кро́вїю бж҃їею , ꙗ҆́дъ
ѕмїе́въ ѿмыва́етсѧ , и҆ клѧ́тва раз̾рꙋши́сѧ , ѡ҆сꙋжде́нїѧ пе́рвагѡ .
непра́веднымъ сꙋдо́мъ , пра́ведникꙋ ѡ҆сꙋжде́нꙋ бы́вшꙋ . дре́вᲂмъ бᲂ пᲂдᲂба́ше
дре́вᲂ и҆сцѣли́ти . и҆ стра́стїю без̾стра́стнагѡ , ꙗ҆́же на́ древѣ , разрѣши́ти
стра́сти ѡ҆сꙋжде́ннагѡ . нᲂ сла́ва хрⷭ҇тѐ цр҃ю , є҆́же ѡ҆ на́съ мꙋ́дрᲂмꙋ тѝ
смᲂтре́нїю , и҆́мже спасѐ всѣ́хъ , ꙗ҆́кѡ бл҃гъ и҆ чл҃кᲂлю́бецъ .

=та́же , вы́хᲂдъ . прᲂки́менъ , дню̀ .=

Ѿ= и҆схо́да , чте́нїе .=

~Пᲂѧ́тъ мѡѷсе́й сн҃ы і҆и҃левы ѿ́ мᲂрѧ чермна́гѡ , и҆ введѐ и҆́хъ
в̾ пꙋсты́ню си́ръ , и҆ и҆дѧ́хꙋ пᲂ пꙋсты́ни трѝ днѝ , и҆ не ѡ҆брѣта́хꙋ вᲂды̀ ,
да бы́ша пи́ли . прїидо́ша же в̾ ме́ррꙋ , и҆ немᲂжа́хꙋ пи́ти вᲂды̀ ѿ ме́рры ,
гᲂрька́ бᲂ бѣ̀ . сегѡ̀ ра́ди нарече́сѧ мѣ́стꙋ тᲂмꙋ̀ го́ресть . и҆ рᲂпта́хꙋ
лю́дїє на мѡѷсе́ѧ гл҃юще , что̀ пїе́мъ ; вᲂзᲂпи́ же мѡѷсе́й ко́ гдⷭ҇ꙋ . и҆
пᲂказа̀ є҆мꙋ̀ гдⷭ҇ь дре́вᲂ , и҆ влᲂжѝ є҆̀ в̾ во́дꙋ , и҆ сладка̀ бы́сть вᲂда̀ .
и҆ тꙋ̀ пᲂлᲂжѝ є҆мꙋ̀ бг҃ъ ѡ҆правда́нїѧ и҆ сꙋды̀ . и҆ тꙋ̀ и҆скꙋша́ше є҆гѡ̀ , и҆
речѐ , а҆́ще слꙋ́хᲂмъ ᲂу҆слы́шиши гла́съ гдⷭ҇а бг҃а твᲂегѡ̀ , и҆ ᲂу҆го́днаѧ
пред̾ ни́мъ сᲂтвᲂри́ши , и҆ внꙋши́ши за́пᲂвѣди є҆гѡ̀ , и҆ сᲂхрани́ши всѧ̀
ѡ҆правда́нїѧ є҆гѡ̀ , всѧ́кꙋ бᲂлѣ́знь ю҆́же наведо́хъ на є҆гѵ́птѧны , ненаведꙋ̀
на тѧ̀ , а҆́зъ бᲂ є҆́смь гдⷭ҇ь и҆сцѣлѧ́ѧй тѧ̀ . и҆ прїидо́ша вᲂ є҆ли́мъ , и҆
бѧ́хꙋ тꙋ̀ двана́десѧть и҆сто́чника во́дъ , и҆ се́дмьдесѧтъ сте́бль фи́никѡвъ .
ста́ша же тꙋ̀ при вᲂда́хъ . и҆ вᲂздвиго́шасѧ ѿ є҆ли́ма , и҆ прїидо́ша ве́сь
со́нмъ сн҃о́въ і҆и҃левъ в̾ пꙋсты́ню си́нъ , ꙗ҆́же є҆́сть междꙋ̀ є҆ли́мᲂмъ , и҆
междꙋ̀ си́нᲂю .

Ѿ= при́тчей , чте́нїе .=

~Сн҃е непренемᲂга́й в̾ наказа́нїи гдⷭ҇ни , и҆ не ѡ҆слабѣ́й ѿ негѡ̀
ѡ҆блича́емъ , є҆го́же бᲂ лю́битъ гдⷭ҇ь наказꙋ́етъ , и҆ бїе́тъ всѧ́кагᲂ
сн҃а ѻ҆ц҃ъ , є҆го́же прїе́млетъ . бл҃же́нъ чл҃къ , и҆́же ѡ҆брѣ́те
премꙋ́дрᲂсть , и҆ сме́ртенъ и҆́же ᲂу҆вѣ́дѣ ра́зꙋмъ . лꙋ́чше бᲂ тꙋ̀ кꙋпᲂва́ти ,
не́жели зла́та и҆лѝ сребра̀ сᲂкро́вища . дража́йши же є҆́сть ка́менїѧ
мнᲂгᲂцѣ́ннагᲂ . непрᲂти́витсѧ є҆́й ничто́же лꙋка́вᲂ . бл҃гᲂразꙋ́мна є҆́сть
всѣ́мъ лю́бѧщимъ ю҆̀ . все́ же чⷭ҇тно́е недᲂсто́йнᲂ є҆́сть є҆́й . дᲂлгᲂта́ бᲂ
житїю̀ , и҆ лѣ́та жи́зни в̾ десни́цѣ є҆ѧ̀ , и҆ в̾ шꙋ́йцѣ є҆ѧ̀ бᲂга́тьствᲂ и҆
сла́ва . ѿ ᲂу҆́стъ є҆ѧ̀ и҆схо́дитъ пра́вда , зако́нъ же и҆ ми́лᲂсть на ѧ҆зы́цѣ
но́ситъ . пꙋтїѐ є҆ѧ̀ , пꙋтїѐ дᲂбры̀ , и҆ всѧ̀ стезѝ є҆ѧ̀ ми́рны . дре́вᲂ
живᲂта̀ є҆́сть всѣ́мъ держа́щимсѧ є҆ѧ̀ , и҆ вᲂсклᲂнѧ́ющимсѧ на ню̀ , ꙗ҆́кѡ
на́ гдⷭ҇а тве́рда .

Ѿ= прⷪ҇ро́чества и҆са́ина , чте́нїе .=

~Та́кѡ гл҃етъ гдⷭ҇ь , ѿве́рзꙋтсѧ врата̀ твᲂѧ̀ і҆єрⷭ҇ли́ме вы́нꙋ де́нь и҆
но́щь , и҆ незатвᲂрѧ́тсѧ , ввестѝ к̾ тебѣ̀ си́лꙋ ꙗ҆зы́къ , и҆ царѝ и҆́хъ
ведо́мы . ꙗ҆зы́цы бᲂ и҆ цр҃їе , и҆́же тебѣ̀ непᲂрабо́таютъ , пᲂги́бнꙋтъ , и҆
ꙗ҆зы́цы запꙋстѣ́нїемъ запꙋстѣ́ютъ . и҆ сла́ва лива́нᲂва к̾ тебѣ̀ прїи́детъ ,
кѷпари́сᲂмъ и҆ пе́ѵгᲂмъ и҆ ке́дрᲂмъ , вкꙋ́пѣ прᲂсла́вити мѣ́стᲂ ст҃о́е мᲂѐ ,
и҆ мѣ́стᲂ но́гꙋ мᲂе́ю прᲂсла́влю . и҆ по́йдꙋтъ к̾ тебѣ̀ бᲂѧ́щесѧ сы́нᲂве
смири́вшихъ тѧ , и҆ прᲂгнѣ́вавшихъ тѧ . и҆ пᲂкло́нѧтсѧ стᲂпа́мъ но́гꙋ твᲂе́ю
всѝ прᲂгнѣ́вавшїи тѧ̀ . и҆ нарече́шисѧ гра́дъ гдⷭ҇нь , сїѡ́нъ ст҃а́гѡ
і҆и҃лева . за є҆́же бы́ти тѝ ѡ҆ста́вленꙋ и҆ вᲂзненави́дѣнꙋ , и҆ небѣ̀
пᲂмᲂга́ющагᲂ ти , и҆ пᲂлᲂжꙋ́ тѧ въ ра́дᲂсть вѣ́чнꙋю , и҆ весе́лїе рᲂдо́мъ
рᲂдо́въ . и҆ пᲂссе́ши млеко̀ ꙗ҆зы́кѡмъ , и҆ бᲂга́тьствᲂ царе́й снѣ́си , и҆
разꙋмѣ́еши , ꙗ҆́кѡ а҆́зъ гдⷭ҇ь спаса́ѧи тѧ , и҆ и҆збавлѧ́ѧи тѧ бг҃ъ ст҃ы́и
і҆зра́илевъ .

Н=а литі́и , стихѣ́ры . гла́съ , а҃ .=

~Дне́сь ꙗ҆́кѡ вᲂи́стинꙋ ст҃ᲂвѣща́нныи глаго́лъ дв҃дᲂвъ , кᲂне́цъ прїѧ́тъ .
се́бᲂ ꙗ҆́вѣ пречⷭ҇тыхъ но́гъ твᲂи́хъ , пᲂкланѧ́емсѧ пᲂд̾но́жїю . и҆ въ крилꙋ̀
твᲂе́ю ᲂу҆пᲂва́юще сѣ́ни , всеще́дрыи вᲂпїе́мъ ти , да зна́менаетсѧ на на́съ
свѣ́тъ лица̀ твᲂегѡ̀ . правᲂсла́вныхъ люде́й твᲂи́хъ ро́гъ вᲂзнесѝ , честна́гѡ
крⷭ҇та̀ твᲂегѡ̀ вᲂздви́женїемъ хрⷭ҇тѐ , мнᲂгᲂми́лᲂстиве . ~Насажде́нᲂе
в̾ кра́нїевѣ мѣ́стѣ , дре́вᲂ сꙋ́щагѡ живᲂта̀ . на не́мже сᲂдѣ́ла спасе́нїе ,
превѣ́чныи цр҃ь пᲂсредѣ̀ землѝ . вᲂзнᲂси́мᲂ дне́сь , ѡ҆сщ҃а́етъ ми́рꙋ кᲂнцы̀ ,
и҆ ѡ҆бнᲂвлѧ́етсѧ вᲂскрⷭ҇нїѧ до́мъ . ра́дꙋютсѧ а҆́нг҃ли на́ нб҃си , и҆
веселѧ́тсѧ чл҃цы на землѝ . дв҃дски вᲂпїю́ще , и҆ гл҃юще , вᲂзнᲂси́те гдⷭ҇а
бг҃а на́шегѡ , и҆ кланѧ́йтесѧ пᲂд̾но́жїю но́гꙋ є҆гѡ̀ , ꙗ҆́кѡ ст҃ᲂ є҆́сть .
пᲂдаѧ́й ми́рᲂви ве́лїю млⷭ҇ть . ~Прᲂѡ҆бразꙋ́ѧ крⷭ҇тъ тво́й хрⷭ҇тѐ ,
патрїа́рхъ і҆а́кѡвъ , внꙋ́кѡмъ бл҃гᲂслᲂве́нїе да́рꙋѧ , на глава́хъ премѣне́ны
рꙋ́цѣ сᲂтвᲂрѝ . є҆го́же мы̀ сп҃се мы̀ дне́сь вᲂзнᲂсѧ́ще взыва́емъ , да́рꙋй
странѣ̀ пᲂбѣ́ды , ꙗ҆́кѡ кᲂнстанти́нꙋ ѡ҆дᲂлѣ́нїе . =гла́съ , в҃ . Б=жⷭ҇твенᲂе
сᲂкро́вище , въ землѝ скрыва́емᲂ , живᲂда́вца крⷭ҇тъ , на́ нб҃сѣхъ пᲂказꙋ́етсѧ
цр҃ю бл҃гᲂчести́вᲂмꙋ , и҆ пᲂбѣ́ды на врагѝ , прᲂписа́нїе ꙗ҆влѧ́ѧ разꙋ́мнѡ .
є҆го́же ра́дꙋѧсѧ вѣ́рᲂю и҆ любо́вїю , бжⷭ҇твенѣ вᲂстечѐ к̾ видѣ́нїю высᲂтѣ̀ .
тща́нїемъ же тᲂгѡ̀ ѿ земле́ныхъ нѣ́дръ и҆з̾ѡ҆брѣ́тъ , въ мирско́е
и҆збавле́нїе , и҆ спасе́нїе дш҃а́мъ на́шимъ . ~Рꙋкꙋ̀ премѣне́нїе патрїа́рха
і҆а́кѡва на бл҃гᲂслᲂве́нїе ча́дъ , держа́внᲂе крⷭ҇та̀ твᲂегѡ̀ , пред̾сказа́ша
вᲂѡ҆браже́нїе . є҆го́же мы̀ держа́ще нерꙋши́ма храни́телѧ , бѣсо́вскїѧ
всеси́льне ѿго́нимъ пᲂлкѝ , и҆ дїа́вᲂлю гᲂрды́ню , в̾ не́мъ низ̾лага́емъ .
вражде́бнагѡ а҆мали́ка пᲂбѣжда́юще , всегꙋби́тельнꙋю си́лꙋ . тᲂгѡ̀ и҆ нн҃ѣ
вᲂзно́симъ , бг҃ᲂмꙋ́дренѡ вѣ́рнїи , вᲂ ѡ҆чище́нїе грѣхо́въ . твᲂе́й бл҃гᲂсти
вᲂ мнᲂжа́йшемъ гла́сѣ вᲂпїю́ще прино́симъ , гдⷭ҇и пᲂми́лꙋй . и҆́же ѿ дв҃ы
рᲂди́выисѧ , ᲂу҆ще́дри рꙋкꙋ̀ твᲂе́ю бл҃же мꙋ́дрᲂе сᲂзда́нїе . ~Ты́ ми пᲂкро́въ
держа́венъ є҆сѝ , трича́стныи крⷭ҇те хрⷭ҇то́въ . ѡ҆ст҃и́ мѧ си́лᲂю твᲂе́ю ,
ꙗ҆́кѡ да вѣ́рᲂю и҆ любо́вїю пᲂкланѧ́юсѧ , и҆ сла́влю тѧ . ~Свѣтᲂсїѧ́ненъ
ѕвѣзда́ми ѻ҆́бразъ , пᲂказа́ше крⷭ҇те , пᲂбѣ́дꙋ ѡ҆дᲂлѣ́нїѧ , странѣ̀ на́шей .
є҆го́же мт҃и є҆ле́на и҆з̾ѡ҆брѣ́тши , ми́рꙋ ꙗ҆вле́нна сᲂтвᲂрѝ и҆̀ . и҆ тѧ̀
дне́сь вᲂздви́жꙋще вѣ́рныхъ ли́цы зᲂве́мъ , прᲂсвѣтѝ на́съ свѣ́тлᲂстїю свᲂе́ю
всечестны́и крⷭ҇те , ѡ҆ст҃и́ ны крѣ́пᲂстїю свᲂе́ю крⷭ҇те живᲂно́сне , и҆
ᲂу҆твердѝ на́съ вᲂз̾дви́женїемъ свᲂи́мъ . вᲂз̾двиза́емъ кᲂ ѡ҆пᲂлче́нїю
вра́гъ . ~Вᲂспле́щемъ дне́сь пѣ́сненᲂ тᲂржество̀ , и҆ свѣ́тлымъ ѻ҆́бразᲂмъ . и҆
ѧ҆зы́кᲂмъ ꙗ҆́снымъ вᲂзᲂпїе́мъ . и҆́же на́съ ра́ди хрⷭ҇тѐ сꙋ́дъ прїе́мыи , и҆
ѡ҆плева́нїе и҆ ра́ны , и҆ червлени́цею ѡ҆дѣ́ѧвсѧ , и҆ на крⷭ҇тъ вᲂз̾ше́дъ .
є҆го́же ви́дѣвъ сл҃нце и҆ лꙋна̀ , свѣ́тъ скры́ша , и҆ стра́хᲂмъ землѧ̀
кᲂлѣба́шесѧ , и҆ за́вѣса цр҃ко́внаѧ раздра́сѧ на́ двᲂе . ты̀ и҆ ны́нѣ да́рꙋй
крⷭ҇та̀ твᲂегѡ̀ чⷭ҇тна́гѡ , на́мъ сᲂблюди́телѧ и҆ храни́телѧ и҆ прᲂгᲂни́телѧ
бѣсо́мъ . ꙗ҆́кѡ да всѝ лᲂбыза́юще вᲂзᲂпїе́мъ є҆мꙋ̀ , спасѝ на́съ крⷭ҇те
си́лᲂю свᲂе́ю , ѡ҆ст҃и́ ны свѣ́тлᲂстїю свᲂе́ю чⷭ҇тны́и крⷭ҇те , и҆ ᲂу҆крѣпѝ
на́съ вᲂз̾дви́женїемъ свᲂи́мъ . ꙗ҆́кѡ свѣ́тъ на́мъ дарᲂва́нъ є҆сѝ , и҆
спасе́нїе дш҃а́мъ на́шимъ .

=сла́ва , и҆ ны́нѣ . гла́съ , д҃ . Ч=естна́гѡ крⷭ҇та̀ хрⷭ҇тѐ , дѣ́тель
прᲂѡ҆брази́въ мѡѷсе́й , пᲂбѣдѝ прᲂти́внагᲂ а҆мали́ка в̾ пꙋсты́ни
сина́йстѣй . є҆гда́ бᲂ прᲂстира́ше рꙋ́цѣ крⷭ҇та̀ ѻ҆́бразъ твᲂрѧ̀ , и҆
ᲂу҆крѣплѧ́хꙋсѧ лю́дїє . нн҃ѣ же веще́мъ сбытїѐ в̾ на́съ и҆спо́лнисѧ . дне́сь
крⷭ҇тъ вᲂз̾двиза́етсѧ , и҆ бѣ́сᲂве бѣ́гаютъ . дне́сь тва́рь всѧ̀ ѿ тлѝ
свᲂбᲂди́сѧ . всѧ́ бᲂ крⷭ҇та̀ ра́ди вᲂз̾сїѧ́ша на́мъ дарᲂва́нїѧ . тѣ́мже
ра́дꙋющесѧ всѝ припа́даемъ ти глаго́люще , ꙗ҆́кѡ вᲂзвели́чишасѧ дѣ́ла твᲂѧ̀
гдⷭ҇и сла́ва тебѣ̀ .

Н=а стихо́внѣ , стихѣ́ры . гла́съ , є҃ . пᲂдо́бенъ . Р=а́дꙋйсѧ живᲂно́сныи
крⷭ҇те , бл҃гᲂвѣ́рїѧ непᲂбѣди́мᲂе ѻ҆рꙋ́жїе , две́ре ра́йскаѧ вѣ́рнымъ
крѣпи́телю , цр҃ко́внᲂе ѡ҆гражде́нїе . и҆́мже тлѧ̀ разᲂри́сѧ и҆ ᲂу҆праздни́сѧ .
и҆ пᲂпра́сѧ сме́ртнаѧ держа́ва , и҆ вᲂзнесо́хᲂмсѧ ѿ землѝ к̾ нбⷭ҇нымъ .
ѻ҆рꙋ́жїе непᲂбѣди́мᲂе , бѣсо́мъ сᲂпрᲂти́вниче , сла́ва мч҃нкѡмъ , и҆ прпⷣбнымъ
ꙗ҆́кѡ вᲂи́стинꙋ ᲂу҆краше́нїе , приста́нище спасе́нїѧ , пᲂдаѧ́и ми́рᲂви ве́лїю
млⷭ҇ть .

=сти́хъ : вᲂзнᲂси́те гдⷭ҇а бг҃а на́шегѡ ,꙳ и҆ кланѧ́йтесѧ пᲂд̾но́жїю но́гꙋ
є҆гѡ̀ ꙗ҆́кѡ ст҃ᲂ є҆́сть . Р=а́дꙋйсѧ гдⷭ҇нь крⷭ҇те , и҆́мже разрꙋши́сѧ клѧ́тва
чл҃ческаѧ , сꙋ́щїѧ ра́дᲂсти зна́менїе . прᲂгᲂнѧ́ѧ врагѝ твᲂи́мъ
вᲂзнесе́нїемъ прече́стне , на́мъ пᲂмо́щниче , странѣ̀ держа́вᲂ . крѣ́пᲂсть
пра́веднымъ , сщ҃е́нникѡмъ бл҃гᲂлѣ́пїе . и҆́мже зна́менающесѧ лю́тыхъ
и҆збавлѧ́емсѧ . же́злъ крѣ́пᲂсти и҆́мже пасе́мсѧ . ѻ҆рꙋ́жїе непᲂбѣди́мᲂ ми́рꙋ .
є҆го́же со́ страхᲂмъ пᲂю́тъ а҆́нг҃ли , хрⷭ҇та̀ бж҃їю сла́вꙋ , пᲂдаю́щагѡ
ми́рᲂви ве́лїю млⷭ҇ть .

=сти́хъ : бг҃ъ же цр҃ь на́шъ пре́жде вѣ́къ ,꙳ сᲂдѣ́ла спасе́нїе пᲂсредѣ̀
землѝ . Р=а́дꙋисѧ слѣпы́мъ вᲂжꙋ̀ , немᲂщны́мъ врачꙋ̀ , и҆ вᲂскрⷭ҇нїе всѣ́мъ
ᲂу҆ме́ршимъ . вᲂз̾дви́гнꙋвыи на́съ вᲂ тлю̀ па́дшихъ крⷭ҇те честны́и , и҆́мже
разᲂри́сѧ клѧ́тва , и҆ прᲂцвѣтѐ нетлѣ́нїе . и҆ землені́и ѡ҆бᲂже́ни бы́хᲂмъ .
и҆ дїа́вᲂлъ ѿ ню́дъ низ̾лᲂже́нъ бы́сть . дне́сь вᲂз̾двиза́ема тѧ ви́дѧще ,
рꙋка́ма ст҃льскима , вᲂзно́симъ вᲂзне́сшагᲂсѧ пᲂсредѝ тебѐ . и҆ тебѣ̀
пᲂкланѧ́емсѧ , пᲂчерпа́юще бᲂга́тнѡ ве́лїю ми́лᲂсть . =сла́ва , и҆ нн҃ѣ .
гла́съ , и҃ . Є҆=го́же дре́вле мѡѷсе́й прᲂѡ҆бразᲂва̀ сᲂбо́ю , а҆мали́ка
низ̾лᲂжи́въ мꙋчи́телѧ . и҆ дв҃дъ пѣве́цъ , пᲂд̾но́жїю твᲂемꙋ̀ вᲂпїѧ̀
кла́нѧтисѧ пᲂвелѣва́ше , чⷭ҇тно́мꙋ крⷭ҇тꙋ̀ твᲂемꙋ̀ хрⷭ҇тѐ бж҃е . дне́сь
грѣ́шнїи кла́нѧемсѧ , ᲂу҆стна́ми недᲂсто́йными , тѧ̀ и҆зво́лившагᲂ
пригвᲂзди́тисѧ на не́мъ , вᲂспѣва́юще мо́лимсѧ . гдⷭ҇и с̾ разбо́йникᲂмъ
црⷭ҇твїю твᲂемꙋ̀ спᲂдо́би на́съ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , а҃ . С=пасѝ гдⷭ҇и лю́ди свᲂѧ̀ , и҆ бл҃гᲂслᲂвѝ дᲂстᲂѧ́нїе свᲂѐ ,
пᲂбѣ́ды держа́ве рᲂсси́йстей на сᲂпрᲂти́вныѧ да́рꙋй , и҆ свᲂѧ̀ сᲂхранѧ́ѧ
крⷭ҇то́мъ лю́ди .= гⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , три́жды .= П=ᲂ а҃ ,
стихᲂло́гїи , сѣда́ленъ . гла́съ , ѕ҃ . Т=о́кмѡ вᲂдрꙋзи́сѧ дре́вᲂ хрⷭ҇тѐ
крⷭ҇та̀ твᲂегѡ̀ , ѡ҆снᲂва́нїѧ пᲂдвиза́шасѧ сме́рти гдⷭ҇и . є҆го́же бᲂ пᲂжрѐ
любо́вїю а҆́дъ , ѿпꙋстѝ трепе́ща . ꙗ҆ви́лъ є҆сѝ на́мъ спасе́нїе свᲂѐ
ст҃ы́и , и҆ славᲂсло́вимъ тѧ сн҃е бж҃їи пᲂми́лꙋй на́съ . =сла́ва , и҆ ны́нѣ ,
то́йже .=

П=ᲂ в҃ , стихᲂло́гїи , сѣда́ленъ . гла́съ , ѕ҃ . Д=не́сь пррⷪ҇ческᲂе
и҆спо́лнисѧ сло́вᲂ , се́бᲂ пᲂкланѧ́емсѧ на мѣ́стѣ , и҆дѣ́же стᲂѧ́стѣ но́зѣ твᲂѝ
гдⷭ҇и , и҆ дре́вᲂ спасе́нїѧ прїе́мше , грѣхо́вныхъ страсте́й свᲂбо́дꙋ
пᲂлꙋчи́хᲂмъ , мл҃твами бцⷣы є҆ди́не чл҃кᲂлю́бче . =сла́ва , и҆ ны́нѣ ,
то́йже .=

П=ᲂ пᲂлїєлеѡ́сѣ , сѣда́ленъ . гла́съ , и҃ . В=ъ раи́ мѧ пре́жде дре́вᲂ
ѡ҆бнажѝ , ѡ҆ вкꙋше́нїи вра́гъ принᲂсѧ̀ ме́ртвᲂсть . крⷭ҇тнᲂе же дре́вᲂ живᲂта̀
ѻ҆дѣѧ́нїе нᲂсѧ̀ , вᲂдрꙋзи́сѧ на землѝ , и҆ ми́ръ ве́сь и҆спо́лнисѧ , ра́дᲂсти
всѧ́кїѧ . є҆го́же зрѧ́ще вᲂзвыша́ема , бг҃ᲂви вѣ́рᲂю , лю́дїє сᲂгла́снѡ
вᲂзᲂпїе́мъ , и҆спо́лнь сла́вы до́мъ тво́й .= сла́ва , и҆ ны́нѣ , то́йже .=

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
В=и́дѣша всѝ кᲂнцы̀ землѝ спасе́нїе бг҃а на́шегѡ . =сти́хъ . в=ᲂспо́йте
гдⷭ҇ви пѣ́снь но́вꙋ . ~всѧ́кᲂ дыха́нїе . =є҆ѵⷢ҇а́лїе , ѿ= і҆ѡа́нна . зача́лᲂ ,
м҃в , ѿ пᲂлꙋ̀ . =та́же , в=ᲂскрⷭ҇нїе хрⷭ҇то́вᲂ . ~ѱало́мъ , н҃ . =сла́ва .
м=л҃твъ ра́ди а҆пⷭ҇лъ , млⷭ҇тиве ѡ҆чи́сти мно́жествᲂ сᲂгрѣше́нїи на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . К=рⷭ҇те хрⷭ҇то́въ , хрⷭ҇тїа́нѡмъ ᲂу҆пᲂва́нїе ,
заблꙋ́ждьшимъ наста́вниче , трꙋжда́ющимсѧ тишина̀ , вᲂ бра́нѣхъ пᲂбѣ́да ,
вселе́ннѣй ᲂу҆тверже́нїе , недꙋ́жнымъ врачꙋ̀ , ме́ртвымъ вᲂскрⷭ҇нїе ,
пᲂми́лꙋй на́съ .

К=ано́нъ . і҆рмо́съ , пᲂ два́жды . а҆ трᲂпарѝ на в҃і . краегране́сїе ,
си́це . =к=рⷭ҇тꙋ̀ надѣ́ѧсѧ , пѣ́нїе ѿрыга́ю . ки́ръ кᲂзмы̀ . гла́съ , и҃ .=

=пѣ́снь , а҃ . і҆рмо́съ .= ~Крⷭ҇та̀ начерта́въ мѡѷсе́й , в̾ прѧ́мѡ жеѕло́мъ
чермно́е пресѣчѐ , і҆и҃лю прᲂхᲂдѧ́щꙋ . то́йже ѡ҆браще́нїемъ фараѡ́на
съ кᲂлесни́цами ᲂу҆да́ривъ сᲂвᲂкꙋпѝ , вᲂпрекѝ написа́въ непᲂбѣди́мᲂе
ѻ҆рꙋ́жїе . тѣ́мъ хрⷭ҇та̀ вᲂспᲂе́мъ бг҃а на́шегѡ , ꙗ҆́кѡ прᲂсла́висѧ .

=запѣ́въ := ~Сла́ва гдⷭ҇и крⷭ҇тꙋ̀ твᲂемꙋ̀ честно́мꙋ . ~Ѻ҆́бразъ дре́вле
мѡѷсе́й пречⷭ҇тыѧ стра́сти на себѣ̀ прᲂѡ҆бразѝ , сщ҃е́нныхъ средѣ̀ стᲂѧ̀ .
крⷭ҇тъ же вᲂѡбра́жь сѝ , прᲂсте́ртама пᲂбѣ́дꙋ дла́ньма вᲂздви́же , держа́вꙋ
пᲂгꙋби́въ , а҆мали́ка всегꙋби́телѧ . тѣ́мъ хрⷭ҇та̀ вᲂспᲂе́мъ бг҃а на́шегѡ ,
ꙗ҆́кѡ прᲂсла́висѧ . ~Вᲂздви́же мѡѷсе́й , на стᲂлпѣ̀ и҆сцѣле́нїе ,
тлетвᲂре́нїѧ и҆збавле́нїе , и҆ ꙗ҆дᲂви́тагѡ ᲂу҆грызе́нїѧ . и҆ дре́вᲂ ѻ҆бра́знѡ
крⷭ҇та̀ , къ землѝ пресмыка́ема ѕмі́ѧ привѧза́въ въ прекѝ , лꙋка́вныи ѡ҆ се́мъ
ѡ҆бличѝ вре́дъ . тѣ́мъ хрⷭ҇та̀ вᲂспᲂе́мъ бг҃а на́шегѡ , ꙗ҆́кѡ прᲂсла́висѧ .
~Пᲂказа̀ нб҃ᲂ крⷭ҇тнꙋю пᲂбѣ́дꙋ , бл҃гᲂче́стїѧ держа́телю цр҃ю бг҃ᲂмꙋ́дрꙋ .
враго́мъ въ тᲂмъ вражде́бнымъ низ̾лᲂжи́сѧ шата́нїе , ле́сть преврати́сѧ , и҆
вѣ́ра прᲂстре́сѧ землены́мъ кᲂнце́мъ бжⷭ҇твенаѧ . тѣ́мъ хрⷭ҇та̀ вᲂспᲂе́мъ бг҃а
на́шегѡ , ꙗ҆́кѡ прᲂсла́висѧ .

=катава́сїѧ , ѻ҆́ба ли́ка вкꙋ́пѣ : К=рⷭ҇та̀ начерта́въ .

=пѣ́снь , г҃ . і҆рмо́съ . Ж=е́ѕлъ вᲂ ѻ҆́бразъ та́йнѣ прїе́млетсѧ ,
прᲂзѧбе́нїемъ бᲂ раз̾сꙋдѝ і҆єре́ѧ . неплᲂдѧ́щаѧ же пре́жде цр҃кви , нн҃ѣ
прᲂцвѣтѐ дре́вᲂ крⷭ҇та̀ , в̾ держа́вꙋ и҆ ᲂу҆тверже́нїе . ~Ꙗ҆́кѡ и҆спꙋстѝ
ᲂу҆дарѧ́емь , во́дꙋ краесѣко́мыи , непᲂкᲂри́вымъ лю́демъ и҆ жестᲂсе́рдымъ .
бг҃ᲂзва́ннѣй цр҃кви прᲂѧвлѧ́ше та́иньствᲂ , є҆́й же крⷭ҇тъ держа́ва и҆
ᲂу҆тверже́нїе . ~Ре́брᲂмъ пречⷭ҇тымъ , кᲂпїе́мъ прᲂбᲂде́нᲂмъ , вᲂда̀
съ кро́вїю и҆стечѐ , ѡ҆бнᲂвлѧ́ющи завѣ́тъ и҆ ѡ҆мыва́тельнᲂе грѣхо́въ .
вѣ́рнымъ бᲂ крⷭ҇тъ пᲂхвала̀ , и҆ цр҃е́мъ держа́ва и҆ ᲂу҆тверже́нїе .

=сѣда́ленъ . гла́съ , д҃ . Ѡ҆= тебѣ̀ требл҃же́нне , и҆ жизнᲂда́вче крⷭ҇те ,
лю́дїє пита́емїи спра́зднꙋютъ . съ беспло́тными ли́ки , чи́нъ
а҆рхїєре́йскїи бл҃гᲂгᲂвѣ́йнѡ пᲂю́тъ . мно́жествᲂ же и҆́нᲂчествꙋющихъ , и҆
по́стникъ пᲂкланѧ́ютсѧ . хрⷭ҇та́ же распе́ншагᲂсѧ всѝ прᲂславлѧ́емъ . =сла́ва ,
и҆ ны́нѣ , то́йже .=

=пѣ́снь , д҃ . і҆рмо́съ . О=у҆слы́шахъ гдⷭ҇и смᲂтре́нїѧ твᲂегѡ̀ та́иньствᲂ ,
разꙋмѣ́хъ дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ . ~Гᲂрькᲂча́дныѧ прело́жь
дре́вᲂмъ мѡѷсе́й , в̾ пꙋсты́ни дре́вле во́ды . крⷭ҇то́мъ къ бл҃гᲂче́стїю
ꙗ҆зы́къ , прᲂѧвлѧ́ѧ прелᲂже́нїе . ~Въ глꙋбинѣ̀ пᲂгрѧ́зшꙋ сѣкꙋ́щꙋю и҆зда́стъ ,
і҆ѡрда́нъ дре́вᲂ . крⷭ҇то́мъ и҆ креще́нїемъ , пресѣче́нїе льстѝ назна́менꙋѧ .
~Сщ҃е́ннѡ вᲂѡ҆пᲂлча́ютсѧ четверᲂча́стнїи лю́дїє пред̾хᲂдѧ́ще ѻ҆́бразы ,
свидѣ́тельствᲂва ски́нїи . крⷭ҇тᲂѡ҆бра́зными чи́ньми прᲂѧвлѧ́емь . ~Ди́внѡ
прᲂстира́емь , сл҃нечныѧ лꙋчѝ и҆спꙋща́етъ крⷭ҇тъ , и҆ и҆спᲂвѣ́даша нб҃са̀
сла́вꙋ бг҃а на́шегѡ .

=пѣ́снь , є҃ . і҆рмо́съ . ѽ= треблаже́ннᲂе дре́вᲂ , на не́мъ же распѧ́тсѧ
хрⷭ҇то́съ цр҃ь и҆ гдⷭ҇ь . и҆́мже паде́сѧ и҆́же дре́вᲂмъ прельще́и , тᲂбо́ю
прельще́нъ бы́стъ , хрⷭ҇то́ви пригво́ждьшемꙋсѧ пло́тїю , пᲂдаю́щемꙋ ми́ръ
дш҃а́мъ на́шимъ . ~Тебѐ приснᲂсꙋ́щеє дре́вᲂ , на не́мже распѧ́тсѧ хрⷭ҇то́съ .
є҆де́ма хранѧ́щеє , ѡ҆браща́емᲂ ѻ҆рꙋ́жїе ᲂу҆стыдѣ́сѧ . стра́шныи же херꙋви́мъ
ᲂу҆стꙋпа́етъ распѧ́тᲂмꙋ хрⷭ҇тꙋ̀ , пᲂдаю́щемꙋ ми́ръ дш҃а́мъ на́шимъ .
~Преи҆спо́днїѧ си́лы прᲂти́вныѧ крⷭ҇та̀ ᲂу҆страша́ютсѧ . начерта́ема зна́менїѧ
на вᲂздꙋ́сѣ . пᲂ немꙋ́ же хо́дѧтъ нбⷭ҇ныхъ и҆ земны́хъ ро́ди , кᲂлѣ́на
прекланѧ́юще хрⷭ҇тꙋ̀ , пᲂдаю́щемꙋ ми́ръ дш҃а́мъ на́шимъ . ~Зарѧ́ми нетлѣ́ющими
ꙗ҆́вльсѧ бжⷭ҇твеныи крⷭ҇тъ . ѡ҆мраче́ннымъ ꙗ҆зы́кѡмъ , заблꙋжде́нїемъ
пре́лести , бжⷭ҇твеныи свѣ́тъ ѡ҆блиста́въ . присвᲂѧ́етъ на не́мъ распѧ́тᲂмꙋ
хрⷭ҇тꙋ̀ , пᲂдаю́щемꙋ ми́ръ дш҃а́мъ на́шимъ .

=пѣ́снь , ѕ҃ . і҆рмо́съ . В=о́днагѡ ѕвѣ́рѧ вᲂ ᲂу҆тро́бѣ , дла́ни і҆ѡ́на
крⷭ҇тᲂѡ҆бра́знѡ распрᲂсте́ръ , спасе́ннꙋю стра́сть прᲂѡбража́ше ꙗ҆́снѣ . тѣ́мъ
и҆ тридне́внѡ и҆з̾ше́дъ , преми́рнᲂе вᲂскрⷭ҇нїе прᲂписа́ше , пло́тїю
пригвᲂжде́на хрⷭ҇та̀ бг҃а . и҆ тридне́внымъ вᲂскрⷭ҇нїемъ , ми́ра прᲂсвѣ́щшагѡ .
~Ста́рᲂстїю прекло́ньсѧ и҆ недꙋ́гᲂмъ ѡ҆тѧгче́нъ и҆спра́висѧ , і҆а́кѡвъ рꙋ́цѣ
прело́жь , дѣ́йствїе ꙗ҆влѧ́ше жизнᲂда́вца крⷭ҇та̀ . ѻ҆бѣтша́нїемъ бᲂ
зако́ннагѡ стѣ́ннагѡ писа́нїѧ , пᲂнᲂвѝ писа́въ на не́мъ пригвᲂзди́выисѧ
пло́тїю бг҃ъ , и҆ дш҃етлѣ́нныи недꙋ́гъ льстѝ ѿгна́лъ є҆́сть . ~На ю҆́ныѧ
вᲂзло́жь дла́ни бжⷭ҇твеныи і҆и҃ль , крⷭ҇тᲂѡ҆бра́знѡ главы̀ ꙗ҆влѧ́ше , ꙗ҆́кѡ
старѣ́йшїи сло́ва , закᲂнᲂслꙋже́бнїи лю́дїє , мнѣ́въ же тѣ́мъ
спрельсти́тисѧ . неи҆змѣ́нныи живᲂно́сныи ѻ҆́бразъ . превзы́дꙋтъ бᲂ лю́дїє
хрⷭ҇та̀ бг҃а . но́вᲂ ᲂу҆тверже́нїи пᲂѧ́хꙋ , крⷭ҇то́мъ ѡ҆гражда́еми .

=кᲂнда́къ . гла́съ , д҃ . В=ᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ
ны́нѣ гра́дꙋ твᲂемꙋ̀ , щедро́ты твᲂѧ̀ да́рꙋй хрⷭ҇тѐ бж҃е . вᲂз̾веселѝ си́лᲂю
свᲂе́ю , держа́вꙋ рᲂсси́йскꙋю , пᲂбѣ́ды даѧ̀ є҆́й на сꙋпᲂста́ты , пᲂсо́бїе
и҆мꙋ́ще твᲂѐ ѻ҆рꙋ́жїе ми́рꙋ , непᲂбѣди́мꙋю пᲂбѣ́дꙋ . =и҆́кᲂсъ . И҆́=же дᲂ
тре́тїѧгѡ нб҃сѐ вᲂсхище́нъ бы́сть въ ра́й , и҆ бесѣ́ды ᲂу҆слы́шавъ бжⷭ҇твеныѧ
и҆ неи҆зрече́нныѧ , и҆́хже непᲂдᲂба́етъ ꙗ҆зы́ки чл҃ческими глаго́лати . что̀
гала́тѡмъ пи́шетъ ꙗ҆́кѡ рачи́телемъ писа́нїю , прᲂчто́сте и҆ разꙋмѣ́сте . мнѣ̀
речѐ небꙋ́ди хвали́тисѧ , то́кмѡ ѡ҆ крⷭ҇тѣ̀ гдⷭ҇ни , на не́мже страда́въ ᲂу҆бѝ
стра́сти . тᲂгѡ̀ ᲂу҆́бѡ и҆ мы̀ и҆з̾вѣ́стнѡ держи́мсѧ , крⷭ҇та̀ гдⷭ҇нѧ пᲂхвалы̀
всѣ́хъ . є҆́сть бᲂ на́мъ спасе́нїе сїѐ дре́вᲂ . ѻ҆рꙋ́жїе ми́рꙋ ,
непᲂбѣди́маѧ пᲂбѣ́да .

=пѣ́снь , з҃ . і҆рмо́съ . Б=езꙋ́мна за́пᲂвѣдь мꙋчи́телѧ ѕлᲂчести́вагѡ ,
людьмѝ пᲂкᲂлеба̀ , ды́шꙋща преще́нїемъ и҆ ѕлᲂхꙋле́нїемъ бг҃ᲂстꙋ́днымъ .
ѡ҆ба́че трїе́хъ ѻ҆́трᲂкъ неи҆скꙋсѝ ꙗ҆́рᲂсть ѕвѣ́рьскаѧ , ни ѻ҆́гнь снѣда́ѧи .
нᲂ ды́шꙋщꙋ хла́днᲂмꙋ дх҃ꙋ , сᲂ ѻ҆гне́мъ сꙋ́ще пᲂѧ́хꙋ , препѣ́тыи ѻ҆ц҃ъ на́шихъ
бж҃е бл҃гᲂслᲂве́нъ є҆сѝ . ~Ѿд́рева вкꙋ́шь пе́рвыи в̾ чл҃цѣхъ , в̾ тлѣ́нїе
всели́сѧ . ѿпаде́нїемъ бᲂ живᲂта̀ без̾че́стїемъ ѡ҆сꙋди́всѧ , всемꙋ̀ ро́дꙋ
тѣлᲂтлѣ́ненъ нѣ́кїи , ꙗ҆́кѡ вре́дъ недꙋ́га по́далъ є҆́сть . нᲂ ѡ҆брѣ́тше
землені́и вᲂзва́нїе , крⷭ҇тнᲂе дре́вᲂ , зᲂве́мъ , препѣ́тыи ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . ~Разрꙋшѝ пᲂвелѣ́нїе бж҃їе ѡ҆слꙋша́нїе , и҆ дре́вᲂ
и҆знесѐ сме́рть землены́мъ . є҆́же не въ бл҃гᲂ вре́мѧ прича́стнѡ . вᲂ
ᲂу҆твержде́нїе ѕѣлѡ̀ честно́мꙋ , ѿ се́лѣ живо́тнᲂе дре́вᲂ вᲂзбранѧ́етъ . є҆́же
разбо́йникꙋ лю́тѣ ᲂу҆ме́ршꙋ ѿве́рзе , бл҃гᲂразꙋ́мнѡ вᲂпїю́щꙋ , препѣ́тыи ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . ~Жезла́сѧ каса́етъ кра́еви і҆ѡ́сифъ ,
быва́ющихъ зрѧ̀ і҆и҃ль , црⷭ҇твїю держа́внᲂе , ꙗ҆́кѡ преспѣ́етъ пресла́вныи
крⷭ҇тъ прᲂѧвлѧ́ѧ . се́й бᲂ цр҃е́мъ пᲂбѣ́днаѧ пᲂхвала̀ , и҆ свѣ́тъ вѣ́рᲂю
зᲂвꙋ́щимъ . препѣ́тыи ѻ҆ц҃ъ на́шихъ бж҃е бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . Б=лгⷭ҇ви́те дѣ́ти , трⷪ҇цы равнᲂчи́сленнїи ,
сᲂдѣ́телѧ ѻ҆ц҃а бг҃а . по́йте сᲂше́дшагѡ сло́ва , и҆ ѻ҆́гнь в̾ ро́сꙋ
претво́ршагѡ . и҆ превᲂзнᲂси́те всѣ́мъ живо́тъ даю́щагѡ , дх҃а прест҃а́гѡ
во́ вѣки всѧ̀ . ~Вᲂз̾двиза́емᲂ дре́вᲂ ѡ҆крᲂпле́нᲂ кро́вїю , вᲂпло́щшагᲂсѧ
сло́ва бг҃а , по́йте нбⷭ҇ныѧ си́лы , и҆ землены́мъ вᲂздви́женїе , пра́зднꙋюще
лю́дїє , пᲂклᲂни́тесѧ крⷭ҇тꙋ̀ хрⷭ҇то́вꙋ , и҆́мже ми́рꙋ вᲂскрⷭ҇нїе во́ вѣки
всѧ̀ . ~Землены́ѧ дла́ни смᲂтри́тель бл҃гᲂда́ти крⷭ҇та̀ , на не́мже стᲂѧ̀
хрⷭ҇то́съ бг҃ъ . вᲂзнᲂси́те сщ҃еннᲂлѣ́пнѡ кᲂпїѐ , бж҃їѧ сло́ва тѣ́лᲂ
прᲂбо́дшеє . да ви́дѧтъ ꙗ҆зы́цы всѝ спасе́нїе бж҃їе , сла́вѧще є҆гѡ̀ во́ вѣки
всѧ̀ . ~Бжⷭ҇твенымъ сꙋдо́мъ и҆збра́ннїи весели́тесѧ хрⷭ҇тїа́нстїи вѣ́рнїи
цр҃їє хвали́тесѧ , пᲂбѣдᲂно́снᲂе ѻ҆рꙋ́жїе прїе́мше ѿ́ бг҃а , крⷭ҇тъ
честны́и . ѡ҆ се́мъ бᲂ кᲂлѣ́на бра́ни и҆ де́рзᲂсти и҆мꙋ́ще , разсыпа́ютсѧ
во́ вѣки всѧ̀ .

Н=а ѳ҃ пѣ́сни . честнѣ́йшꙋю непᲂе́мъ , а҆́ще и҆ в̾ недѣ́лю прилꙋчи́тсѧ . Н=ᲂ
пᲂе́мъ і҆рмо́съ , пе́рвагѡ , кано́на , двⷤа .= Т=а́инъ є҆сѝ бцⷣе ра́й .
на кры́лᲂсѣ , пᲂ аⷤ . ~Та́же пᲂе́мъ втᲂра́гѡ твᲂрца̀ і҆рмо́съ , двⷤа .= С=нѣ́ди
ра́ди древѧ́ныѧ . на кры́лᲂсѣ , пᲂ аⷤ . ~трᲂпарѝ ѻ҆бᲂю̀ кано́нᲂвъ , на́ в҃і .
~катава́сїю на схо́дѣ пᲂе́мъ . =пе́рвыи ли́къ : Т=а́инъ є҆сѝ бцⷣе ра́й .
=пᲂсе́мъ дрꙋгі́и ли́къ : С=нѣ́ди ра́ди древѧ́ныѧ . =и҆ пᲂкло́нъ земны́и .=

=пѣ́снь , ѳ҃ . і҆рмо́съ . Т=а́инъ є҆сѝ бцⷣе ра́й , невᲂздѣ́ланнѡ
вᲂз̾расти́вши хрⷭ҇та̀ , и҆́мже крⷭ҇тнᲂе и҆ живᲂно́снᲂе на землѝ насажде́нᲂ
бы́сть дре́вᲂ . тѣ́мъ ны́нѣ вᲂз̾нᲂси́мꙋ , пᲂкланѧ́ющесѧ є҆мꙋ̀ тѧ̀ велича́емъ .
~Да вᲂз̾ра́дꙋютсѧ древа̀ дꙋбра́внаѧ всѧ̀ , ѡ҆сщ҃шꙋсѧ є҆стествꙋ̀ и҆́хъ .
ѿ него́же и҆спе́рва бы́ша насажде́на , хрⷭ҇тꙋ̀ распрᲂсте́ршꙋсѧ на́ древѣ . тѣ́мъ
нн҃ѣ вᲂз̾нᲂси́мꙋ пᲂкланѧ́ющесѧ є҆мꙋ̀ тѧ̀ велича́емъ . ~Сщ҃е́нныи вᲂста̀ ро́гъ ,
и҆ глава̀ всѣ́мъ бг҃ᲂмꙋ́дрымъ крⷭ҇тъ . и҆́мже грѣ́шныхъ мы́сленѡ стира́ютсѧ
ро́ди всѝ . тѣ́мъ нн҃ѣ вᲂз̾нᲂси́мꙋ , пᲂкланѧ́ющесѧ є҆мꙋ̀ , тѧ̀ велича́емъ .

=и҆́нъ , і҆рмо́съ . С=нѣ́ди ра́ди древѧ́ныѧ ро́дꙋ прибы́вшаѧ сме́рть , крⷭ҇та̀
ра́ди ᲂу҆праздни́сѧ дне́сь , и҆́бᲂ прама́тернѧѧ всеро́днаѧ клѧ́тва разрꙋши́сѧ ,
прᲂзѧбе́нїемъ чⷭ҇тыѧ бж҃їѧ мт҃ре , ю҆́же всѧ̀ си́лы нбⷭ҇ныѧ велича́ютъ . ~Не
го́ресть дре́внюю ѡ҆ста́вль ᲂу҆бі́йственꙋю , гдⷭ҇и крⷭ҇то́мъ дᲂ кᲂнца̀
пᲂтреби́лъ є҆сѝ . сегѡ̀ ра́ди и҆ дре́вᲂмъ ѡ҆сладѝ , дре́вле го́ресть во́дъ
ме́ррскихъ , прᲂѡ҆бража́ѧ крⷭ҇тнꙋю дѣ́тель , ю҆́же всѧ̀ си́лы нбⷭ҇ныѧ
велича́ютъ . ~Непреста́ннѡ грꙋжа́емᲂмъ мра́кᲂмъ пра́ѻ҆ц҃а , гдⷭ҇и крⷭ҇то́мъ
вᲂздви́же дне́сь . ꙗ҆́кѡ бᲂ ле́стїю ѕѣлѡ̀ неꙋдержа́ннѡ є҆стество̀ пре́жде
сведено̀ бы́сть . всеро́днѡ на́съ па́ки и҆спра́ви свѣ́тъ крⷭ҇та̀ твᲂегѡ̀ ,
є҆го́же вѣ́рнїи велича́емъ . ~Да ѻ҆́бразъ пᲂка́жеши ми́рᲂви , пᲂкланѧ́емагѡ
гдⷭ҇и крⷭ҇та̀ всѣ́мъ ꙗ҆́кѡ сла́вна на́ нб҃сѣхъ ᲂу҆краси́лъ є҆сѝ , свѣ́тᲂмъ
мно́гимъ ѡ҆зари́въ . цр҃е́ви всеѻ҆рꙋ́жїе непᲂбѣди́мᲂе . тѣ́мъ тѧ всѧ̀ си́лы
нбⷭ҇ныѧ велича́ютъ .

=свѣти́ленъ . К=рⷭ҇тъ храни́тель все́й вселе́ннѣй , крⷭ҇тъ красᲂта̀
цр҃ко́внаѧ , крⷭ҇тъ цр҃е́мъ держа́ва , крⷭ҇тъ вѣ́рнымъ ᲂу҆тверже́нїе , крⷭ҇тъ
а҆́нг҃лѡмъ сла́ва , крⷭ҇тъ бѣсо́мъ ꙗ҆́зва . =три́жды .=

Н=а хвали́тѣхъ , стⷯры , на д҃ . гла́съ , и҃ . пᲂдо́бенъ . Ѽ= пресла́внᲂе
чꙋ́дᲂ ,꙳ живᲂно́сныи са́дъ ,꙳ крⷭ҇тъ прест҃ы́и ,꙳ на высᲂтꙋ̀ вᲂздви́жемъ
ꙗ҆влѧ́етсѧ дне́сь .꙳ славᲂсло́вѧтъ всѝ кᲂнцы̀ землені́и ,꙳ ᲂу҆страша́ютсѧ
бѣсо́вскаѧ ѡ҆пᲂлче́нїѧ .꙳ ѽ бж҃їе дарᲂва́нїе земны́мъ дарᲂва́сѧ ,꙳ и҆́мже
хрⷭ҇тѐ ,꙳ спасѝ дш҃а на́ша ꙗ҆́кѡ милᲂсе́рдъ . =двⷤа . Ѽ= пресла́внᲂе чꙋ́дᲂ ,꙳
ꙗ҆́кѡ гро́здъ и҆спо́лнь живᲂта̀ ,꙳ пᲂнесы́и вы́шнѧгᲂ ,꙳ ѿ землѝ вᲂз̾двиза́емъ
крⷭ҇тъ ви́дитсѧ дне́сь .꙳ и҆́мже всѝ к̾ бг҃ꙋ приведе́ни бы́хᲂмъ .꙳ и҆ пᲂже́рта
бы́сть дᲂ кᲂнца̀ сме́рть .꙳ ѽ дре́вᲂ пречестно́е ,꙳ и҆́мже вᲂспрїѧ́хᲂмъ вᲂ
є҆де́мѣ без̾сме́ртныѧ пи́щи ,꙳ хрⷭ҇та̀ сла́вѧще . =Ѽ= пресла́внᲂе чꙋ́дᲂ ,꙳
ширᲂта̀ крⷭ҇та̀ и҆ дᲂлгᲂта̀ ,꙳ нб҃се́мъ равна̀ є҆́сть ,꙳ ꙗ҆́кѡ бжⷭ҇твенᲂю
бл҃гᲂда́тїю ѡ҆сщ҃а́етъ всѧ́ческаѧ .꙳ ѡ҆ се́мъ ꙗ҆зы́цы ва́рварстїи
пᲂбѣжда́ютсѧ .꙳ ѡ҆ се́мъ ски́петры цр҃е́мъ ᲂу҆твержа́ютсѧ .꙳ ѽ бжⷭ҇твенаѧ
лѣ́ствице ,꙳ є҆ю́же вᲂсхо́димъ на небеса̀ челᲂвѣ́цы ,꙳ сла́вѧще милᲂсе́рдїе
твᲂѐ .

=сла́ва , и҆ нн҃ѣ . гла́съ , ѕ҃ . Д=не́сь прᲂи҆схо́дитъ крⷭ҇тъ гдⷭ҇нь , и҆
вѣ́рнїи прїе́млютъ тᲂгѡ̀ жела́нїемъ . и҆ взе́млютъ и҆сцѣле́нїѧ дш҃и́ же и҆
тѣ́лꙋ , и҆ всѧ́кїѧ бᲂлѣ́зни . сегѡ̀ цѣлꙋ́емъ ра́дᲂстїю и҆ стра́хᲂмъ .
стра́хᲂмъ , грѣха̀ ра́ди , ꙗ҆́кѡ недᲂсто́йни сꙋ́ще . ра́дᲂстїю же спасе́нїѧ
ра́ди , є҆́же дае́тъ ми́рꙋ на то́мъ пригвᲂзди́выисѧ хрⷭ҇то́съ бг҃ъ , и҆мѣ́ѧи
ве́лїю млⷭ҇ть . С=лавᲂсло́вїе вели́кᲂе .=

~Тᲂгда̀ и҆́детъ и҆гꙋ́менъ вᲂ ѻ҆лта́рь сᲂ і҆єре́и и҆ дїа́кᲂны . и҆ ѡ҆блачи́тсѧ
и҆гꙋ́менъ вᲂ всѧ̀ сщ҃е́нническаѧ , ꙗ҆́кᲂже на са́мꙋю литꙋргі́ю . и҆ пᲂкади́въ
ст҃ꙋ́ю трапе́зꙋ и҆ чⷭ҇тны́и крⷭ҇тъ , и҆ та́кѡ взима́етъ є҆гѡ̀ и҆гꙋ́менъ
на диско́сѣ , съ храни́льницею на главꙋ̀ свᲂю̀ , и҆ и҆схо́дитъ сѣ́верными
две́рми . Пред̾и҆дꙋ́щимъ є҆мꙋ̀ , сᲂ двѣма̀ свѣща́ми вели́кима , и҆ дїа́кᲂнꙋ
с̾ кади́лᲂмъ . прихо́дитъ дᲂ црⷭ҇кихъ двере́й , и҆дѣ́же ᲂу҆гᲂто́вленъ нало́й ,
и҆ тꙋ̀ стᲂи́тъ ѡ҆жида́ѧ кᲂнца̀ , трⷭ҇то́мꙋ . Кᲂнча́нꙋ же бы́вшꙋ славᲂсло́вїю ,
и҆ трⷭ҇то́мꙋ , вᲂз̾глаша́етъ дїа́кᲂнъ , премꙋ́дрᲂсть про́сти . И҆ а҆́бїе
начина́ютъ кли́рицы , пѣ́ти трᲂпа́рь : ~Спасѝ гдⷭ҇и лю́ди свᲂѧ̀ , и҆
бл҃гᲂслᲂвѝ дᲂстᲂѧ́нїе свᲂѐ , пᲂбѣ́ды держа́ве рᲂсси́йстей на сᲂпрᲂти́вныѧ
да́рꙋй , и҆ свᲂѧ̀ сᲂхранѧ́ѧ крⷭ҇то́мъ лю́ди , =три́жды . Т=а́же и҆гꙋ́менъ ,
пᲂлага́етъ чⷭ҇тны́и крⷭ҇тъ на пред̾ ᲂу҆гᲂто́вленѣй тетрапо́ди , сирѣ́чь
на а҆нало́гъ , пᲂкрᲂве́нꙋ сꙋ́щꙋ є҆мꙋ̀ с̾ брачи́нїемъ . и҆ ѿверза́етъ
храни́льницꙋ , в̾ не́й же є҆́сть чⷭ҇тны́и крⷭ҇тъ , и҆ кади́тъ крⷭ҇тᲂѡ҆бра́знᲂ ,
ѿ четы́рехъ стра́нъ . Та́же и҆гꙋ́менъ , и҆ сщ҃е́нницы пᲂклᲂнѧ́ютсѧ , гⷤ , дᲂ
землѝ , чⷭ҇тно́мꙋ крⷭ҇тꙋ̀ , ра́внᲂ всѝ . пᲂю́ще тихᲂгла́снᲂ : ~Крⷭ҇тꙋ̀ твᲂемꙋ̀
пᲂкланѧ́емсѧ влⷣкᲂ , и҆ ст҃о́е вᲂскрⷭ҇нїе твᲂѐ сла́вимъ . ~Та́же пᲂю́тъ , и҆
ли́кᲂве , велегла́снѡ , гⷤ . Цѣлꙋ́етъ же пре́же и҆гꙋ́менъ . та́же сщ҃е́нницы .
пре́же пᲂлᲂжи́тъ пред̾ крⷭ҇то́мъ , два̀ пᲂкло́на в̾ зе́млю . Та́же цѣлꙋ́етъ
чⷭ҇тны́и крⷭ҇тъ . И҆ пᲂ цѣлᲂва́нїи твᲂри́тъ пᲂкло́нъ , є҆ди́нъ дᲂ землѝ , и҆
прᲂща́ютсѧ ᲂу҆́власти . И҆ пᲂто́мъ и҆́дꙋтъ бра́тїѧ всѝ два̀ , два̀ , по́ чинꙋ
и҆́хъ , кла́нѧющесѧ та́кᲂже по́ чинꙋ .

=пᲂе́мъ же , стихѣ́ры , самᲂгла́сны , крⷭ҇тꙋ̀ . гла́съ , в҃ . П=рїиди́те
вѣ́рнїи , живᲂтвᲂрѧ́щемꙋ дре́вꙋ пᲂклᲂни́мсѧ , на не́мже хрⷭ҇то́съ цр҃ь сла́вы
во́лею рꙋ́цѣ распрᲂсте́ръ , вᲂзнесѐ на́съ на пе́рвᲂе бл҃же́нствᲂ . и҆́хже
пе́рвѣе , вра́гъ сла́стїю ᲂу҆кра́дъ , и҆з̾гна́ны ѿ́ бг҃а сᲂтвᲂрѝ . прїиди́те
вѣ́рнїи дре́вꙋ пᲂклᲂни́мсѧ , и҆́мже спᲂдо́бихᲂмсѧ неви́димыхъ вра́гъ сᲂкрꙋши́ти
главы̀ . прїиди́те всѧ̀ ѻ҆те́чествїѧ ꙗ҆зы́къ , крⷭ҇тъ гдⷭ҇нь пѣ́сньми
пᲂчте́мъ . ра́дꙋисѧ крⷭ҇те , па́дшагѡ а҆да́ма сᲂверше́нᲂе и҆збавле́нїе .
ѡ҆ тебѣ́ бᲂ вѣ́рнїи хва́лѧтсѧ , ꙗ҆́кѡ твᲂе́ю си́лᲂю и҆зма́ильтескїѧ лю́ди
держа́внѡ пᲂкᲂрѧ́юще . тебѐ ны́нѣ со́ страхᲂмъ хрⷭ҇тїа́не цѣлꙋ́юще , и҆ и҆́же
на тебѣ̀ пригвᲂзди́вшагᲂсѧ бг҃а , сла́вимъ глаго́люще , гдⷭ҇и и҆́же на не́мъ
пригвᲂжде́исѧ пᲂми́лꙋй на́съ , ꙗ҆́кѡ бл҃гъ и҆ чл҃кᲂлю́бецъ . =гла́съ , є҃ .
П=рїиди́те лю́дїє пресла́внᲂе чꙋ́дᲂ ви́дѧще , крⷭ҇та̀ си́лѣ пᲂклᲂни́мсѧ .
ꙗ҆́кѡ дре́вᲂ в̾ раѝ сме́рть прᲂзѧбѐ , се́же жи́знь прᲂцвѣтѐ . без̾грѣ́шна
и҆мы́и пригвᲂжде́нна на не́мъ гдⷭ҇а , ѿ него́же всѝ ꙗ҆зы́цы неи҆стлѣ́нїе
взе́млюще зᲂве́мъ , и҆́же крⷭ҇то́мъ сме́рть ᲂу҆праздни́выи , и҆ на́съ
свᲂбᲂди́выи , сла́ва тебѣ̀ . ~Гла́съ прᲂро́къ твᲂи́хъ , и҆са́їи и҆ дв҃да ,
и҆спо́лнисѧ бж҃е гл҃ющїи . прїи́дꙋтъ всѝ ꙗ҆зы́цы гдⷭ҇и , и҆ пᲂкло́нѧтсѧ
пред̾ тᲂбо́ю . се́бᲂ лю́дїє , и҆́же твᲂеѧ̀ бл҃гᲂда́ти бл҃гі́и напо́лнишасѧ , вᲂ
дво́рѣхъ твᲂи́хъ і҆єрⷭ҇ли́ма . распѧ́тїе претерпѣ́выи ѡ҆ на́съ , и҆
вᲂскрⷭ҇нїемъ свᲂи́мъ живᲂтвᲂрѧ́и , сᲂхранѝ и҆ спаси́ ны . =гла́съ , ѕ҃ .
Ч=етверᲂкᲂне́чныи ми́ръ , дне́сь ѡ҆сщ҃а́етсѧ , четверᲂча́стнᲂмꙋ вᲂз̾двиза́емꙋ
твᲂемꙋ̀ крⷭ҇тꙋ̀ хрⷭ҇тѐ бж҃е на́шъ . в̾ то́мъ враго́мъ сᲂкрꙋше́нᲂмъ ро́гᲂмъ .
ве́лїи є҆сѝ гдⷭ҇и , и҆ ди́венъ в̾ дѣ́лѣхъ твᲂи́хъ , сла́ва тебѣ̀ . =гла́съ ,
и҃ . Г=ла́съ прⷪ҇рка твᲂегѡ̀ мѡѷсе́ѧ бж҃е , и҆спо́лнисѧ глаго́лѧи , ᲂу҆́зрите
живо́тъ ва́шъ ви́сѧщь прѧ́мѡ ѻ҆чи́ма ва́шима . дне́сь крⷭ҇тъ вᲂздвиза́етсѧ , и҆
ми́ръ ѿ ле́сти свᲂбᲂди́сѧ . дне́сь хрⷭ҇то́вᲂ вᲂскрⷭ҇нїе ѡ҆бнᲂвлѧ́етсѧ , и҆
кᲂнцы̀ землѝ ра́дꙋютсѧ . въ кѷмва́лѣхъ дв҃дски пѣ́снь ти принᲂсѧ́ще и҆
глаго́люще , сᲂдѣ́ла спасе́нїе пᲂсредѣ̀ землѝ бж҃е . крⷭ҇тъ и҆ вᲂскрⷭ҇нїе ,
и҆́хже ра́ди на́съ спасѐ , бл҃гі́и чл҃кᲂлю́бче , всеси́льне гдⷭ҇и сла́ва
тебѣ̀ . ~Дне́сь влⷣка тва́ри , и҆ гдⷭ҇ь сла́вы , на крⷭ҇тѣ̀ пригвᲂжда́етсѧ , и҆
в̾ ре́бра прᲂбᲂда́етсѧ . же́лчь и҆ ѻ҆це́тъ вкꙋша́етъ , сла́дᲂсть цр҃ко́внаѧ .
вѣнце́мъ ѿ те́рнїѧ ѡ҆блага́етсѧ , пᲂкрыва́ѧи нб҃ᲂ ѻ҆́блаки . багрѧни́цею
ѡ҆блачи́тсѧ пᲂрꙋга́нїѧ , и҆ заꙋша́етсѧ бре́ннᲂю рꙋко́ю , и҆́же рꙋко́ю сᲂзда́выи
чл҃ка . пᲂ плеща́ма бїе́нъ быва́етъ , ѡ҆дѣва́ѧи нб҃ᲂ ѻ҆́блаки . заплева́нїѧ и҆
ра́ны прїе́млетъ , нарꙋга́нїѧ и҆ пᲂнᲂше́нїѧ . и҆ всѧ̀ терпи́тъ менѐ ра́ди
ѡ҆сꙋжде́нагѡ , и҆зба́витель мо́й бг҃ъ , да спасе́тъ ми́ръ ѿ пре́лести , ꙗ҆́кѡ
милᲂсе́рдъ . =сла́ва , и҆ нн҃ѣ . гла́съ , то́йже . Д=не́сь и҆́же
неприкᲂснᲂве́нныи сꙋщество́мъ , прикᲂснᲂве́нъ мнѣ̀ быва́етъ . и҆ стра́ждетъ
стра́сти , свᲂбᲂжда́ѧ мѧ ѿ страсте́й . и҆́же свѣ́тъ пᲂдава́ѧи слѣпы́мъ ,
ѿ без̾зако́нныхъ ᲂу҆сте́нъ ѡ҆плева́етсѧ . и҆ дае́тъ плещѝ за плѣне́ныхъ
на ра́ны . сегѡ̀ чⷭ҇таѧ дв҃аѧ мт҃и , на крⷭ҇тѣ̀ зрѧ́щи , бᲂлѣ́зненѡ вѣща́ше ,
ᲂу҆вы̀ ча́дᲂ мᲂѐ , что̀ сѐ сᲂтвᲂри́лъ є҆сѝ , краснѣ́йшїи дᲂбро́тᲂю , па́че
всѣ́хъ челᲂвѣ́къ . без̾ дыха́нїѧ и҆ без̾ зра́ка ꙗ҆влѧ́ешисѧ , не и҆мѣ́ѧ
видѣ́нїѧ , ни дᲂбро́ты . ᲂу҆вы̀ мнѣ̀ мо́й свѣ́те , немᲂгꙋ̀ без̾ дыха́нїѧ
зрѣ́ти тѧ̀ . ᲂу҆тро́бᲂю ᲂу҆ѧзвлѧ́юсѧ , и҆ лю́тᲂ ѻ҆рꙋ́жїе срⷣце мᲂѐ
прᲂхо́дитъ . вᲂспѣва́ю стра́сти твᲂѧ̀ , и҆ пᲂкланѧ́юсѧ милᲂсе́рдїю твᲂемꙋ̀ ,
дᲂлгᲂтерпѣли́ве сла́ва тебѣ̀ . =та́же , є҆=ктенїѝ , и҆ про́чее ѡ҆бы́чнᲂ . и҆
сᲂверше́нныи ѿпꙋ́стъ .

Н=а литꙋргі́и , а҆нтиѳо́нъ , а҃ . ѱало́мъ , к҃а . Б=ж҃е бж҃е мо́й вᲂнми́ ми ,
вскꙋ́ю ѡ҆ста́ви мѧ̀ . ~мл҃твами бцⷣы сп҃се спасѝ на́съ . =сти́хъ . Д=але́че
ѿ спасе́нїѧ мᲂегѡ̀ , слᲂвеса̀ грѣхᲂпаде́нїи мᲂи́хъ . ~мл҃твами бцⷣы сп҃се
спасѝ на́съ . =сти́хъ . Б=ж҃е мо́й вᲂз̾зᲂвꙋ̀ во́ днехъ , и҆ не ᲂу҆слы́шиши ,
и҆ в̾ нᲂщѝ , и҆ не в̾ безꙋ́мїе мнѣ̀ . ~мл҃твами бцⷣы сп҃се спасѝ на́съ .
=сти́хъ . Т=ы́ же вᲂ ст҃ѣ́мъ живе́ши хвала̀ і҆и҃лева . ~мл҃твами бцⷣы сп҃се
спасѝ на́съ . =сла́ва . м=л҃твами бцⷣы сп҃се спасѝ на́съ . =и҆ ны́нѣ .
м=л҃твами бцⷣы сп҃се спасѝ на́съ .

=а҆нтиѳо́нъ , в҃ . ѱало́мъ , ѻ҃г . В=скꙋ́ю бж҃е ѿри́нꙋ дᲂ кᲂнца̀ . ~спасѝ
на́съ сн҃е бж҃їи , пло́тїю распны́исѧ пᲂю́щихъ ти , а҆ллилꙋ́їѧ ,
а҆ллилꙋ́їѧ , а҆ллилꙋ́їѧ . =сти́хъ . П=ᲂмѧнѝ со́нмъ тво́й , и҆́же стѧжа̀
и҆спе́рва . ~спасѝ на́съ сн҃е бж҃їи . =сти́хъ . Г=ᲂра̀ сїѡ́нъ сѝ , в̾ ню́же
всели́лсѧ є҆сѝ . ~спасѝ на́съ сн҃е бж҃їи . =сти́хъ . Є҆=ли́ка лꙋка́внᲂва
вра́гъ вᲂ ст҃ѣ́мъ твᲂе́мъ . ~спасѝ на́съ сн҃е бж҃їи . =сла́ва , и҆ ны́нѣ .
Є҆=динᲂро́дныи сн҃е .

=а҆нтиѳо́нъ , г҃ . ѱало́мъ , ч҃и . Г=дⷭ҇ь вᲂцр҃и́сѧ да гнѣ́ваютсѧ лю́дїє .
=трᲂпа́рь : С=пасѝ гдⷭ҇и лю́ди свᲂѧ̀ . =сти́хъ . Г=дⷭ҇ь вᲂцр҃и́сѧ да гнѣ́ваютсѧ
лю́дїє , сѣдѧ́и на херꙋви́мѣ да пᲂдви́житсѧ землѧ̀ . ~Спасѝ гдⷭ҇и лю́ди
свᲂѧ̀ . =сти́хъ . Г=дⷭ҇ь в̾ сїѡ́нѣ вели́къ и҆ высо́къ є҆́сть , над̾ всѣ́ми
людмѝ . ~Спасѝ гдⷭ҇и лю́ди свᲂѧ̀ . =сти́хъ .= ~Пᲂклᲂни́тесѧ гдⷭ҇ви вᲂ двᲂрѣ̀
ст҃ѣ́мъ є҆гѡ̀ . ~Спасѝ гдⷭ҇и лю́ди свᲂѧ̀ . =вхо́дъ : В=ᲂз̾нᲂси́те гдⷭ҇а бг҃а
на́шегѡ , и҆ кланѧ́йтесѧ пᲂд̾но́жїю но́гꙋ є҆гѡ̀ , ꙗ҆́кѡ ст҃ᲂ є҆́сть .
=і҆єре́й , пᲂе́тъ : П=рїиди́те пᲂклᲂни́мсѧ и҆ припаде́мъ хрⷭ҇тꙋ̀ .= мы́же :
С=пасѝ на́съ сн҃е бж҃їи , пло́тїю распны́исѧ пᲂю́щихъ ти , а҆ллилꙋ́їѧ , гⷤ .

=трᲂпа́рь . гла́съ , а҃ . С=пасѝ гдⷭ҇и лю́ди свᲂѧ̀ , и҆ бл҃гᲂслᲂвѝ
дᲂстᲂѧ́нїе свᲂѐ , пᲂбѣ́ды держа́ве рᲂсси́йстей на сᲂпрᲂти́вныѧ да́рꙋй , и҆
свᲂѧ̀ сᲂхранѧ́ѧ крⷭ҇то́мъ лю́ди . =сла́ва , и҆ ны́нѣ .= =кᲂнда́къ . гла́съ ,
д҃ . В=ᲂзнесы́исѧ на́ крⷭ҇тъ во́лею , тезᲂи҆мени́тᲂмꙋ ны́нѣ гра́дꙋ твᲂемꙋ̀ ,
щедро́ты твᲂѧ̀ да́рꙋй хрⷭ҇тѐ бж҃е . вᲂз̾веселѝ си́лᲂю свᲂе́ю , держа́вꙋ
рᲂсси́йскꙋю , пᲂбѣ́ды даѧ̀ є҆́й на сꙋпᲂста́ты , пᲂсо́бїе и҆мꙋ́ще твᲂѐ
ѻ҆рꙋ́жїе ми́рꙋ , непᲂбѣди́мꙋю пᲂбѣ́дꙋ . =в̾мѣ́стᲂже трист҃а́гѡ пᲂе́мъ :
К=рⷭ҇тꙋ̀ твᲂемꙋ̀ пᲂкланѧ́емсѧ влⷣкᲂ , и҆ ст҃о́е вᲂскрⷭ҇нїе твᲂѐ сла́вимъ .
=прᲂки́менъ , ѱл҃о́мъ дв҃дᲂвъ . В=ᲂз̾нᲂси́те гдⷭ҇а бг҃а на́шегѡ , и҆
пᲂклᲂнѧ́йтесѧ пᲂд̾но́жїю но́гꙋ є҆гѡ̀ , ꙗ҆́кѡ ст҃ᲂ є҆́сть . =сти́хъ . г=дⷭ҇ь
вᲂцр҃и́сѧ да гнѣ́ваютсѧ лю́дїе . =а҆пⷭ҇лъ , к̾= кᲂри́нѳᲂмъ . зача́лᲂ , рк҃є .
=а҆ллилꙋ́їѧ . П=ᲂмѧнѝ со́нмъ тво́й , и҆́же стѧжа̀ и҆спе́рва . =сти́хъ .
б=г҃ъ же цр҃ь на́шъ пре́жде вѣ́къ сᲂдѣ́ла спасе́нїе пᲂсредѣ̀ землѝ .
=є҆ѵⷢ҇а́лїе , ѿ= і҆ѡа́нна . зача́лᲂ , ѯ҃ . =прича́стенъ , з=на́менасѧ на на́съ
свѣ́тъ лица̀ твᲂегѡ̀ гдⷭ҇и .

~На трапе́зѣ ꙗ҆́мы ма́слᲂ , и҆ пїе́мъ вино̀ , в̾ кі́и дн҃ь ни слꙋчи́тсѧ
бл҃гᲂдарѧ́ще бг҃а . сы́ра же и҆ ꙗ҆́ицъ и҆ ры́бы , ника́кᲂже де́рзнемъ
кᲂснꙋ́тисѧ .

