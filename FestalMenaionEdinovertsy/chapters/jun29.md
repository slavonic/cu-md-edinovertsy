=МЦⷭ҇А И҆Ю́НѦ ВЪ К҃Ѳ ДН҃Ь=

=ст҃ы́хъ сла́вныхъ и҆ верхо́вныхъ а҆пⷭ҇лъ петра̀ и҆ па́вла . =Н=а ма́лѣй
вече́рни , стихѣ́ры . гла́съ , д҃ . поⷣ . д=а́лъ є҆сѝ зна́менїе .= Д=а́лъ
є҆сѝ хвале́нїе ,꙳ цр҃кви твᲂе́й гдⷭ҇и ,꙳ чⷭ҇тны́ѧ а҆пⷭ҇ли свᲂѧ̀ .꙳ в̾ не́йже
прᲂсїѧва́ютъ мы́сленнїи свѣти́льницы ,꙳ пе́тръ же и҆ па́велъ ,꙳ ꙗ҆́кᲂже
ѕвѣ́зды слᲂве́сныѧ ,꙳ вселе́ннꙋю ѡ҆зарѧ́юще .꙳ и҆́миже прᲂсвѣти́лъ є҆сѝ
за́падныи мра́къ ,꙳ і҆с҃е всеси́льне ,꙳ сп҃се дш҃а́мъ на́шимъ . =два́жды .
Д=а́лъ є҆сѝ ᲂу҆тверже́нїе ,꙳ цр҃кви твᲂе́й гдⷭ҇и ,꙳ петро́вꙋ тве́рдᲂсть ,꙳ и҆
па́влᲂвъ ра́зꙋмъ ,꙳ и҆ свѣ́тлꙋю мꙋ́дрᲂсть ,꙳ и҆ ѻ҆бᲂю̀ бг҃ᲂгла́сїе
и҆́стиннᲂе ,꙳ є҆́ллинскꙋю пре́лесть ѿгᲂнѧ́щее .꙳ тѣ́мже та́йнѡ наꙋча́еми
ѿ ѻ҆бᲂи́хъ ,꙳ пᲂе́мъ тѧ і҆с҃е всеси́льне ,꙳ сп҃се дш҃а́мъ на́шимъ . ~Да́лъ є҆сѝ
ѻ҆́бразъ ,꙳ ѡ҆браще́нїѧ сᲂгрѣша́ющимъ ,꙳ ѻ҆́ба а҆пⷭ҇ла свᲂѧ̀ ,꙳ и҆́же пе́рвїе
ѿве́ргшагᲂсѧ тебѐ во́ времѧ стра́сти ,꙳ и҆ пᲂка́ѧвшасѧ ,꙳ и҆ и҆́же про́пᲂвѣди
твᲂе́й ,꙳ сᲂпрᲂтивлѧ́ющасѧ и҆ вѣ́рᲂвавша .꙳ и҆ ѻ҆бᲂю̀ , сᲂбо́рꙋ
первᲂстᲂѧ́тельствꙋющꙋ дрꙋ́гъ твᲂи́хъ ,꙳ і҆с҃е всеси́льне ,꙳ сп҃се дш҃а́мъ
на́шимъ .

=сла́ва . гла́съ , и҃ . Д=ᲂсади́тель и҆ гᲂни́тель цр҃кви бы́сть , па́вле
всебл҃же́нне . съ нб҃се́ же зва́нъ бы́въ , защити́лъ є҆сѝ сїю̀ пресла́внѡ .
є҆ю́же и҆ нн҃ѣ мᲂлѝ и҆зба́вити ста́дᲂ твᲂѐ ѿ бѣ́дъ , и҆ спасти́сѧ дш҃а́мъ
на́шимъ . =и҆ ны́нѣ , боⷢ҇ . К=ро́въ тво́й бцⷣе дв҃ᲂ , врачевство̀ є҆́сть
дх҃о́внᲂе . во́нь бᲂ прибѣга́юще , ѿ дш҃е́вныхъ недꙋ́гъ и҆збавлѧ́емсѧ .
=прᲂки́менъ , дню̀ .=

Н=а стихо́внѣ , стⷯры . гла́съ , в҃ . поⷣ . є҆=гда̀ ѿ́ древа .= П=е́тре
а҆пⷭ҇лѡмъ ѡ҆снᲂва́нїе . ка́меню хрⷭ҇то́вѣ цр҃кви , хрⷭ҇тїа́нѡмъ и҆спе́рва .
пасѝ ѻ҆́вцы свᲂегѡ̀ двᲂра̀ сла́внѡ . а҆́гньцы свᲂѧ̀ сᲂхранѝ , ѿ во́лкъ
льсти́выхъ . и҆зба́ви ста́дᲂ твᲂѐ , ѿ напа́стей лю́тыхъ . тѧ́ бᲂ мл҃твеника
къ бг҃ꙋ , неᲂу҆сы́пна стѧжа́хᲂмъ вᲂи́стинꙋ , и҆ ѡ҆ тебѣ̀ хва́лѧщесѧ спаса́емсѧ .

=сти́хъ : вᲂ всю̀ зе́млю и҆зыдо́ша вѣща́нїѧ и҆́хъ ,꙳ и҆ в̾ кᲂнцы̀ вселе́нныѧ
глаго́лы и҆́хъ . П=а́вле ꙗ҆зы́кᲂмъ ло́вче , хрⷭ҇тїа́нѡмъ первᲂстᲂѧ́телю ,
вселе́ннѣй свѣти́льниче , ᲂу҆ста̀ немо́лчна хрⷭ҇та̀ жива́гѡ бг҃а . ѡ҆б̾текі́и
ꙗ҆́кᲂже сл҃нце кᲂнцы̀ всѧ̀ , прᲂпᲂвѣ́данїемъ бжⷭ҇твеныѧ вѣ́ры . разрѣшѝ
ѿ ᲂу҆́зъ грѣхо́вныхъ , всѧ̀ вᲂсхвалѧ́ющїѧ тѧ̀ , и҆ красѧ́щїѧсѧ мл҃твами
твᲂи́ми .

=сти́хъ : нб҃са̀ пᲂвѣ́даютъ сла́вꙋ бж҃їю ,꙳ твᲂре́нїе же рꙋ́кꙋ є҆гѡ̀
вᲂзвѣща́етъ тве́рдь . П=е́тре верхо́вныи ᲂу҆ченичѐ , па́вле а҆пⷭ҇лѡмъ
и҆спᲂлне́нїе , пе́рвїи прᲂпᲂвѣ́дницы , нн҃ѣ сᲂ дерзнᲂве́нїемъ мᲂли́тесѧ ,
к̾ бг҃ꙋ прилѣ́жнѡ , и҆ ско́рꙋ по́мᲂщь , и҆ разрѣше́нїе бѣ́дъ , вкꙋ́пѣ
низ̾пᲂсли́те скᲂрбѧ́щимъ на́мъ . ꙗ҆́кѡ да пᲂхва́лимсѧ вѣ́рᲂю , нн҃ѣ в̾ сѣ́ни
ва́шей се́й , дѣ́лы прᲂѧвлѧ́юще пᲂкро́въ ва́шъ .

=сла́ва , и҆ ны́нѣ , боⷢ҇ . Р=а́дꙋисѧ всѧ̀ тва́рь тебѣ̀ вᲂпїе́тъ . ра́дꙋисѧ
прⷭ҇та́ѧ дв҃ᲂ . ра́дꙋисѧ ски́петре дв҃дᲂвъ . ра́дꙋисѧ и҆зрасти́вшаѧ гро́здъ
та́йныи . ра́дꙋисѧ две́ре нбⷭ҇наѧ , и҆ неѡ҆пали́маѧ кꙋпино̀ . ра́дꙋисѧ свѣ́те
всеми́рныи . ра́дꙋисѧ всѣ́хъ ра́дᲂсте . ра́дꙋисѧ а҆пⷭ҇лѡмъ ра́дᲂванїе .
ра́дꙋисѧ хрⷭ҇тїа́нѡмъ застꙋпле́нїе . ра́дꙋисѧ пред̾ста́тельнице всѣ́мъ
чтꙋ́щимъ тѧ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . И҆́=же а҆пⷭ҇лѡмъ первᲂпрⷭ҇то́ль ницы , и҆ вселе́ннѣй
ᲂу҆чи́телїе , влⷣкꙋ всѣ́хъ мᲂли́те , ми́ръ вселе́ннѣй дарᲂва́ти , и҆ дш҃а́мъ
на́шимъ ве́лїю млⷭ҇ть . =сла́ва , и҆ нн҃ѣ , боⷢ҇ . И҆́=же ѿ́ вѣка ᲂу҆тае́ннᲂе ,
и҆ а҆́нг҃лѡмъ несвѣ́дᲂмᲂе та́иньствᲂ , тᲂбо́ю бцⷣе земны́мъ ꙗ҆ви́сѧ бг҃ъ
в̾ неразмѣ́снѣ сни́тїи вᲂплᲂща́емъ . и҆ крⷭ҇тъ во́лею на́съ ра́ди вᲂспрїе́мъ ,
и҆́мже вᲂскр҃сѝ первᲂзда́ннагᲂ , и҆ спасѐ ѿ сме́рти дш҃а на́ша .

=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , блаже́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , в҃ .= ~Кі́ими пᲂхва́льными вѣнцы̀ ,
ᲂу҆вѧзе́мъ петра̀ и҆ па́вла . раздѣле́наѧ тѣлесы̀ , и҆ сᲂвᲂкꙋ́пленаѧ дх҃ᲂмъ .
бг҃ᲂпрᲂпᲂвѣ́дникѡмъ первᲂстᲂѧ́телѧ . ѻ҆́вᲂгѡ ᲂу҆́бѡ ꙗ҆́кѡ а҆пⷭ҇лѡмъ
пред̾нача́льника . ѻ҆́вᲂгѡ же ꙗ҆́кѡ па́че и҆нѣ́хъ трꙋ́ждьшасѧ . си́хъ бᲂ
вᲂи́стинꙋ дᲂсто́йнѡ , без̾сме́ртныѧ сла́вы , вѣнцы̀ вѣнча́етъ хрⷭ҇то́съ бг҃ъ
на́шъ , и҆мѣ́ѧи ве́лїю млⷭ҇ть . =три́жды .=

~Кі́ими пѣ́снеными дᲂбро́тами , вѣнча́емъ петра̀ и҆ па́вла . бг҃ᲂразꙋ́мїѧ
крилѣ̀ , прелѣтѣ́вшаѧ кᲂнцы̀ , и҆ к̾ нб҃сѝ вᲂз̾не́сшаѧсѧ . рꙋ́цѣ є҆ѵⷢ҇а́лїѧ
бл҃гᲂда́ти . но́зѣ и҆́стиннагѡ прᲂпᲂвѣ́данїѧ . рѣ́ки премꙋ́дрᲂсти . крⷭ҇тныѧ
ро́ги , и҆́миже бѣсо́мъ шата́нїѧ хрⷭ҇то́съ низ̾лᲂжѝ , и҆мѣ́ѧи ве́лїю млⷭ҇ть .
=три́жды .=

~Кі́ими дх҃о́вными пѣ́сньми , пᲂхва́лимъ петра̀ и҆ па́вла . и҆́же без̾ бо́жїѧ
закла́вшаѧ незатыка́емаѧ ᲂу҆ста̀ , стра́шнаѧ дꙋ́ха меча̀ , ри́мꙋ свѣ́тлаѧ
ᲂу҆дᲂбре́нїѧ . все́й вселе́ннѣй пита́телѧ . но́вагѡ завѣ́та бг҃ᲂпи́санныѧ
скрижа́ли мы́сленныѧ . и҆́хже въ сїѡ́нѣ хрⷭ҇то́съ призва̀ , и҆мѣ́ѧи ве́лїю
млⷭ҇ть . =два́жды .=

=сла́ва . гла́съ , д҃ . Т=ре́тїе вᲂпрᲂше́нїе , є҆́же пе́тре лю́биши ли мѧ .
тре́тїѧгѡ ѿверже́нїѧ хрⷭ҇то́съ и҆спра́вилъ є҆́сть . тѣ́мже и҆ къ тайнᲂвѣ́дцꙋ
си́мѡнъ , гдⷭ҇и , всѧ̀ вѣ́си , всѧ̀ зна́еши , ты̀ вѣ́си ꙗ҆́кѡ люблю́ тѧ . тѣ́мже
къ немꙋ̀ сп҃съ , пасѝ ѻ҆́вцы мᲂѧ̀ . пасѝ и҆збра́нныѧ мᲂѧ̀ , пасѝ а҆́гньцы
мᲂѧ̀ , ꙗ҆́же свᲂе́ю кро́вїю снабдѣ́хъ вᲂ спасе́нїе . тᲂго̀ мᲂлѝ бг҃ᲂбл҃же́нне
а҆пⷭ҇ле , дарᲂва́ти на́мъ ве́лїю млⷭ҇ть . =и҆ нн҃ѣ , боⷢ҇ . И҆́=же тебѐ ра́ди
бг҃ᲂѻ҆ц҃ъ прᲂро́къ дв҃дъ , пѣ́сненнᲂ ѡ҆ тебѣ̀ прᲂвᲂз̾гласѝ , вели́чїѧ ти
сᲂтво́ршꙋ , пред̾ста̀ цр҃ца ѡ҆деснꙋ́ю тебѐ , тебе́ бᲂ мт҃рь хᲂда́тайцꙋ живᲂтꙋ̀
пᲂказа̀ , и҆́же без̾ ѻ҆ц҃а и҆з̾ тебѐ вᲂчл҃читисѧ бл҃гᲂи҆зво́ли бг҃ъ , да сво́й
па́ки ѡ҆бнᲂви́тъ ѻ҆́бразъ и҆стлѣ́вшїи страстьмѝ , и҆ заблꙋ́ждьшее вᲂлкᲂхи́щнᲂе
ѻ҆вча̀ ѡ҆брѣ́тъ , на ра́мᲂ вᲂспрїи́мъ , кᲂ ѻ҆ц҃ꙋ принесѐ , и҆ к̾ свᲂемꙋ̀
хᲂтѣ́нїю , съ нбⷭ҇ными сᲂвᲂкꙋпи́тъ си́лами . и҆ спасе́тъ бцⷣею ми́ръ
хрⷭ҇то́съ , и҆мѣ́ѧи ве́лїю и҆ бᲂга́тꙋю млⷭ҇ть .

=та́же , вы́хᲂдъ . прᲂки́менъ дню̀ .=

Ѿ =сᲂбо́рнагѡ пᲂсла́нїѧ петро́ва , чте́нїе .=

~Бра́тїе , бл҃гᲂслᲂве́нъ бг҃ъ и҆ ѻ҆ц҃ъ гдⷭ҇а на́шегѡ і҆с҃а хрⷭ҇та̀ , и҆́же пᲂ
мно́зѣй млⷭ҇ти свᲂе́й , пᲂрᲂди́въ на́съ вᲂ ᲂу҆пᲂва́нїе жи́вᲂ , вᲂста́нїемъ
і҆с҃а хрⷭ҇та̀ и҆з̾ ме́ртвыхъ , в̾ наслѣ́дїе нетлѣ́ннᲂ , и҆ нескве́рнᲂ и҆
неᲂу҆вѧда́емᲂ , сᲂблюде́нᲂ на́ нб҃сѣхъ в̾ ва́съ , и҆́же си́лᲂю бж҃їею
сᲂблюде́ныхъ вѣ́рᲂю , вᲂ спасе́нїе гᲂто́вᲂ ѿкры́тисѧ , во́ времѧ пᲂслѣ́днее .
ѡ҆ не́мже ра́дꙋйтесѧ ма́лѡ нн҃ѣ , а҆́ще лѣ́пѡ є҆́сть , печа́льни бы́вше
в̾ разли́чныхъ напа́стехъ , да и҆скꙋше́нїе ва́шеѧ вѣ́ры , мнᲂгᲂчестнѣ́йше
зла́та ги́бнꙋща , ѻ҆гне́мъ же и҆скꙋше́на ѡ҆брѧ́щетсѧ , въ пᲂхвалꙋ̀ и҆ сла́вꙋ и҆
че́сть , вᲂ ѿкрᲂве́нїи і҆с҃ъ хрⷭ҇то́вѣ . є҆го́же неви́дѣвше лю́бите , и҆
на него́же нн҃ѣ незрѧ́ще , вѣ́рꙋюще же , ра́дꙋйтесѧ ра́дᲂстїю неи҆з̾гл҃аннᲂю
и҆ прᲂсла́вленᲂю , прїе́млюще кᲂнчи́нꙋ вѣ́рѣ ва́шей , спасе́нїе дш҃а́мъ .

Ѿ =сᲂбо́рнагѡ пᲂсла́нїѧ петро́ва , чте́нїе .=

~Вᲂз̾лю́бленнїи , препᲂѧ́савше чре́сла пᲂмышле́нїѧ ва́шегѡ , трезвѧ́щесѧ
сᲂверше́нѣ , ᲂу҆пᲂва́й те на принᲂси́мꙋю ва́мъ бл҃гᲂда́ть , ѿкрᲂве́нїемъ і҆с҃ъ
хрⷭ҇то́вымъ . ꙗ҆́кѡ ча́да пᲂслꙋша́нїѧ , не преѡбразꙋ́ющесѧ пе́рвыми пᲂхᲂтьмѝ
неразꙋ́мїѧ ва́шегѡ . нᲂ пᲂ зва́вшемꙋ вы̀ ст҃о́мꙋ , и҆ са́ми ст҃и вᲂ все́мъ
житїѝ бꙋ́дите . занѐ пи́санᲂ є҆́сть , ст҃и бꙋ́дите , ꙗ҆́кѡ а҆́зъ ст҃ъ
є҆́смь . и҆ а҆́ще ѻ҆ц҃а называ́ете нелицемѣ́рнѡ сꙋдѧ́ща , кᲂмꙋ́ждᲂ пᲂ дѣ́лꙋ .
со́ страхᲂмъ житїѧ̀ ва́шегѡ вре́мѧ жи́тельствꙋйте , вѣ́дѧще ꙗ҆́кѡ нетлѣ́ннымъ
сребро́мъ и҆лѝ зла́тᲂмъ и҆зба́вистесѧ , ѿ сꙋ́етнагѡ житїѧ̀ ва́шегѡ ѻ҆ц҃ы
пре́даннагѡ . нᲂ чⷭ҇тно́ю кро́вїю , ꙗ҆́кѡ а҆́гньца непᲂро́чна и҆ пречи́ста
хрⷭ҇та̀ .

Ѿ =сᲂбо́рнагѡ пᲂсла́нїѧ петро́ва , чте́нїе .=

~Вᲂз̾лю́бленнїи , мᲂлю̀ вы̀ , ꙗ҆́кѡ прише́льцы и҆ стра́нники , ѡ҆греба́тисѧ
ѿ плᲂтьски́хъ пᲂхᲂтѣ́нїи , ꙗ҆́же вᲂю́ютъ на́ дш҃ꙋ . житїѐ ва́ше и҆мꙋ́ще
дᲂбро̀ вᲂ ꙗ҆зы́цѣхъ . да ѡ҆ не́мже клеве́щꙋтъ вы̀ а҆́ки ѕлᲂдѣ́евъ , ѿ до́брыхъ
дѣ́лъ ви́дѣвше , прᲂсла́вѧтъ бг҃а в̾ де́нь пᲂсѣще́нїѧ . пᲂвини́тесѧ ᲂу҆́бѡ
всѧ́кᲂмꙋ чл҃чꙋ сᲂзда́нїю , гдⷭ҇а ра́ди . а҆́ще цр҃ю , ꙗ҆́кѡ преѡ҆блада́ющꙋ .
а҆́ще ли же кнѧзе́мъ , ꙗ҆́кѡ ѿ негѡ̀ пᲂсыла́емымъ . вᲂ ѿмще́нїе ᲂу҆́бѡ
ѕлᲂдѣ́емъ , в̾ пᲂхвалꙋ́ же дᲂбрᲂдѣ́емъ . ꙗ҆́кѡ та́кѡ є҆́сть во́лѧ бж҃їѧ ,
бл҃го́е твᲂрѧ́щимъ , ѡ҆бꙋздᲂва́ти безꙋ́мныхъ чл҃къ неразꙋ́мїе . ꙗ҆́кѡ
свᲂбо́дни , а҆ не ꙗ҆́кѡ прикрᲂве́нїе и҆мꙋ́ще ѕло́бѣ свᲂбо́дꙋ , нᲂ ꙗ҆́кѡ рабѝ
бж҃їи . всѧ̀ чти́те . бра́тствᲂ вᲂзлюби́те . бг҃а бо́йтесѧ . цр҃ѧ
пᲂчита́йте . рабѝ пᲂвинꙋ́ющесѧ вᲂвсѧ́кᲂмъ стра́сѣ влⷣкамъ . нето́кмѡ бл҃ги́мъ
и҆ кро́ткимъ , нᲂ и҆ стрᲂпти́вымъ . се́бᲂ є҆́сть ᲂу҆го́днѡ пре́д̾ бг҃ᲂмъ , а҆́ще
со́вѣсти ра́ди бж҃їѧ терпи́тъ кто̀ ско́рби , стражда̀ без̾ пра́вды . ка́ѧ бᲂ
пᲂхвала̀ , а҆́ще сᲂгрѣша́юще и҆ мꙋ́чими терпитѐ ; нᲂ а҆́ще дᲂбро̀ твᲂрѧ́ще и҆
стра́ждꙋще терпитѐ , сїѐ ᲂу҆го́днѡ пре́д̾ бг҃ᲂмъ . на сїе́ бᲂ и҆ зва́ни
бы́сте . занѐ и҆ хрⷭ҇то́съ пᲂстрада̀ пᲂ на́съ , на́мъ ѡ҆ста́вль ѻ҆́бразъ ,
да пᲂслѣ́дꙋемъ стᲂпа́мъ є҆гѡ̀ . и҆́же грѣха̀ не сᲂтвᲂрѝ , ни ѡ҆брѣ́тесѧ ле́сть
вᲂ ᲂу҆стѣ́хъ є҆гѡ̀ . и҆́же ᲂу҆карѧ́емь , прᲂти́вꙋ не ᲂу҆карѧ́ше . и҆ прїе́млѧ
стра́сти , непреща́ше . предаѧ́шежесѧ сꙋдѧ́щемꙋ пра́веднѡ . и҆́же грѣхѝ на́ша ,
са́мъ вᲂзнесѐ на́ тѣлѣ свᲂе́мъ на́ древᲂ . да грѣхѝ ѿлᲂжи́вше , пра́вдᲂю
пᲂживе́мъ .

Н=а литі́и , стихѣ́ры . гла́съ , в҃ . Г=рѧди́те сᲂбо́ры дне́сь вѣ́рныхъ
ᲂу҆се́рднѡ , же́ртвꙋ бл҃гᲂпрїѧ́тнꙋ в̾ ли́цѣ ста́вше вкꙋ́пѣ , бл҃гᲂда́ти
и҆збра́нныѧ хитрецы̀ , петра̀ и҆ па́вла пᲂдо́бными хвала́ми вѣнча́емъ . ꙗ҆́кѡ
незави́стнѡ всѣ́мъ сло́вᲂ всѣ́ѧвше . с̾ си́ми и҆ бл҃гᲂда́ть дх҃а ѡ҆бᲂгати́ша .
и҆ и҆́стиннагѡ винᲂгра́да сꙋ́ще ло́зїе , гро́здъ зрѣ́лъ на́мъ вᲂз̾дѣ́лаша ,
веселѧ́щь срⷣца̀ на́ша . к̾ си́мже ѿкрᲂве́нᲂмъ лице́мъ , и҆ чи́стᲂю со́вѣстїю
вᲂзᲂпїе́мъ глаго́люще , ра́дꙋйтасѧ разᲂри́телѧ без̾слᲂве́снымъ , и҆
слꙋжи́телїе слᲂве́снымъ . ра́дꙋйтасѧ всѣ́хъ твᲂрца̀ и҆ стрᲂи́телѧ ,
и҆збра́нїѧ кра́снаѧ . ра́дꙋйтасѧ хᲂда́таѧ бл҃ги́хъ , и҆ ѿ гᲂни́телѧ
ле́стныхъ . и҆́хже мо́лимъ , мᲂли́тисѧ всегда̀ , смире́нїе тве́рдᲂ ми́рᲂви
и҆спрᲂси́ти , к̾ зижди́телю и҆ ᲂу҆чи́телю , и҆ дш҃а́мъ на́шимъ ве́лїю
ми́лᲂсть . ~Оу҆ченикѝ хрⷭ҇то́ви , и҆ ѡ҆снᲂва́нїѧ цр҃кви , и҆́стинныѧ
стᲂлпы́ же и҆ стѣ́ны , и҆ трꙋбы̀ бжⷭ҇твеныѧ , хрⷭ҇то́выхъ ᲂу҆че́нїи и҆
страда́нїи , и҆́же и҆ верхо́вники петра̀ и҆ па́вла , ве́сь ми́ръ ꙗ҆́кѡ
пред̾ста́тели вᲂсхва́лимъ . сі́и бᲂ ѡ҆б̾теко́ша ширᲂтꙋ̀ всеѧ̀ землѝ . ꙗ҆́кᲂже
ѻ҆ра́лᲂмъ всѣ́ѧша вѣ́рꙋ , и҆ всѣ́мъ бг҃ᲂразꙋ́мїе всади́ша , трⷪ҇ческᲂе
ꙗ҆влѧ́юще сло́вᲂ . Ѽ пе́тре ка́меню и҆ ѡ҆снᲂва́нїе , и҆ па́вле сᲂсꙋ́де
и҆збра́нныи . и҆́же и҆ спрѧже́нїи вᲂло́ве хрⷭ҇то́ви , всѧ̀ привлеко́ша
к̾ бг҃ᲂразꙋ́мїю , ꙗ҆зы́ки гра́ды же и҆ ѻ҆́стрᲂвы . є҆вре́и же па́ки кᲂ хрⷭ҇тꙋ̀
вᲂзведо́ша , и҆ мо́лѧтъ спасти́сѧ дш҃а́мъ на́шимъ . ~Пе́тре верхо́вне сла́вныхъ
а҆пⷭ҇лъ , ка́меню вѣ́ры . и҆ па́вле чꙋ́дне , ст҃ы́мъ цр҃квамъ виті́ѧ и҆
свѣти́льниче . бжⷭ҇твенᲂмꙋ прⷭ҇то́лꙋ пред̾стᲂѧ́ще , ѡ҆ на́съ хрⷭ҇то́ви
мᲂли́тесѧ . ~Па́вле ᲂу҆ста̀ гдⷭ҇нѧ , ѡ҆снᲂва́нїе ᲂу҆че́нїемъ . и҆́же нѣкᲂгда̀
ᲂу҆́бѡ гᲂни́тель і҆с҃а сп҃са , ны́нѣ же и҆ первᲂпресто́льникъ а҆пⷭ҇лѡмъ бы́въ
бл҃же́нне . тѣ́мже неи҆з̾гл҃аннаѧ ви́дѣ мꙋ́дре , да́же дᲂ тре́тїѧгѡ нб҃сѐ
вше́дъ , и҆ взыва́ше , прїиди́те сᲂ мно́ю , и҆ бл҃ги́хъ нелиши́мсѧ .

=сла́ва . гла́съ , г҃ . В=ы́шнѧгѡ і҆єрⷭ҇ли́ма гра́ждане . ка́мень вѣ́ры .
виті́ѧ цр҃кве хрⷭ҇то́ви . и҆ трⷪ҇ческаѧ дво́ице , ми́рᲂви лᲂвцы̀ . ѡ҆ста́вльше
дне́сь ꙗ҆́же на землѝ , ѿи҆до́ша страда́нїемъ къ бг҃ꙋ . и҆ мо́лѧтъ при́снѡ сᲂ
дерзнᲂве́нїемъ , спасти́сѧ дш҃а́мъ на́шимъ . =и҆ ны́нѣ , боⷢ҇ . Б=ез̾ сѣ́мене
ѿ бжⷭ҇твеннагѡ дх҃а , во́лею ᲂу҆́бѡ ѻ҆ц҃а , зачала̀ є҆сѝ сн҃а бж҃їѧ , ѿ ѻ҆ц҃а
без̾ мт҃ре , пре́жде вѣ́къ сꙋ́ща , на́съ же ра́ди и҆з̾ тебѐ без̾ ѻ҆ц҃а бы́вша ,
пло́тїю рᲂди́ла є҆сѝ , и҆ млⷣнца млеко́мъ пита́ла є҆сѝ . тѣ́мже непреста́й
мᲂлѧ́щи , и҆зба́витисѧ ѿ бѣ́дъ дш҃а́мъ на́шимъ .

Н=а стихо́внѣ , стихѣ́ры . гла́съ , а҃ . Ꙗ҆́=же пᲂ всѧ̀ гра́ды ᲂу҆́зы и҆
ско́рби твᲂѧ̀ , кто̀ ска́жетъ сла́вныи а҆пⷭ҇ле па́вле ; трꙋды̀ и҆ бᲂлѣ́зни и҆
бдѣ́нїѧ , ꙗ҆́же вᲂ а҆́лчи и҆ в̾ жа́жди ѕлᲂстра́стїѧ . ꙗ҆́же в̾ зимѣ̀ и҆
нагᲂтѣ̀ , ко́шницꙋ и҆ жезлы̀ бїе́нїѧ . каме́ннᲂе мета́нїе , и҆ презрѣ́нїе .
глꙋбины̀ и҆стᲂпле́нїѧ . пᲂзо́ръ бы́сть а҆́нг҃лѡмъ и҆ чл҃кѡмъ . всѧ̀ ᲂу҆́бѡ
претерпѣ́лъ є҆сѝ , ѡ҆ ᲂу҆крѣплѧ́ющемъ тѧ хрⷭ҇тѣ̀ , да ми́ръ прїѡбрѧ́щеши ,
ѡ҆ хрⷭ҇тѣ̀ і҆с҃ѣ гдⷭ҇ѣ свᲂе́мъ . тѣ́мже мо́лимъ тѧ , твᲂрѧ́щїи па́мѧть твᲂю̀
вѣ́рнѡ , непреста́ннѡ мᲂлѝ , спасти́сѧ дш҃а́мъ на́шимъ .

=сти́хъ : вᲂ всю̀ зе́млю и҆зыдо́ша вѣща́нїѧ и҆́хъ ,꙳ и҆ в̾ кᲂнцы̀ вселе́нныѧ
гл҃ы и҆́хъ . Ꙗ҆́=же пᲂ всѧ̀ гра́ды вѧза́нїѧ , кто̀ и҆спᲂвѣ́сть чⷭ҇тны́и
а҆пⷭ҇ле ; и҆лѝ кто̀ пред̾ста́витъ по́двиги и҆ трꙋды̀ твᲂѧ̀ , и҆́миже трꙋди́сѧ
вᲂ є҆ѵⷢ҇а́лїи хрⷭ҇то́вѣ , да всѧ̀ прїѡбрѧ́щеши , и҆ хрⷭ҇то́ви приведе́ши
цр҃кᲂвь . нᲂ сїю̀ прᲂсѝ сᲂхрани́ти , до́брᲂе твᲂѐ и҆спᲂвѣ́данїе , да́же дᲂ
кᲂне́чнагѡ и҆здыха́нїѧ , па́вле а҆пⷭ҇ле , и҆ ᲂу҆чи́телю цр҃квамъ .

=сти́хъ : нб҃са̀ пᲂвѣ́даютъ сла́вꙋ бж҃їю ,꙳ твᲂре́нїе же рꙋ́кꙋ є҆гѡ̀
вᲂзвѣща́етъ тве́рдь . С=вѣти́льники вели́кїѧ цр҃ко́вныѧ , петра̀ и҆ па́вла
вᲂсхва́лимъ . па́че бᲂ сл҃нца вᲂсїѧ́вша , на вѣ́рнѣмъ ᲂу҆тверже́нїи , и҆
ꙗ҆зы́ки зарѧ́ми прᲂпᲂвѣ́данїѧ , ѿ невѣ́дѣнїѧ вᲂз̾ведо́ша . ѻ҆́въ ᲂу҆́бѡ
на крⷭ҇тѣ̀ пригво́ждьсѧ , къ нб҃сѝ ше́ствїе твᲂрѧ̀ , и҆дѣ́же црⷭ҇твїѧ ключа̀
ѿ хрⷭ҇та̀ прїѧ́тъ . ѻ҆́въ же мече́мъ ᲂу҆сѣ́ченъ бы́въ , къ сп҃сꙋ ѿше́дъ . пᲂ
дᲂстᲂѧ́нїю ᲂу҆блажа́ютсѧ , и҆ ѻ҆́ба і҆и҃леви вᲂзвѣща́ютъ , ꙗ҆́кѡ на самᲂго̀
бг҃а непра́веднѡ рꙋ́цѣ прᲂсте́рша . тѣ́мже мл҃твами и҆́хъ хрⷭ҇тѐ бж҃е на́шъ ,
ꙗ҆́же на ны̀ шата́ющїѧсѧ низ̾лᲂжѝ , и҆ правᲂсла́вныхъ вѣ́рꙋ ᲂу҆твердѝ , ꙗ҆́кѡ
чл҃кᲂлю́бецъ .

=сла́ва . гла́съ , ѕ҃ . П=ра́здникъ ра́дᲂстенъ вᲂсїѧ̀ кᲂнце́мъ дне́сь ,
всечⷭ҇тна́ѧ па́мѧть премꙋ́дрыхъ а҆пⷭ҇лъ , и҆ верхо́вныхъ петра̀ и҆ па́вла .
тѣ́мже и҆ ри́мъ сра́дꙋетсѧ ликᲂствꙋ́ѧ , въ пѣ́снехъ и҆ пѣ́нїихъ пра́зднꙋемъ и҆
мы̀ бра́тїе , всечестны́и сі́и де́нь сᲂверши́вше . ра́дꙋисѧ пе́тре а҆пⷭ҇ле ,
и҆́скреннїи дрꙋ́же свᲂегѡ̀ ᲂу҆чи́телѧ хрⷭ҇та̀ бг҃а на́шегѡ . ра́дꙋисѧ па́вле
вселюбе́зныи , прᲂпᲂвѣ́дниче вѣ́рѣ , и҆ ᲂу҆чи́телю вселе́ннѣй . ꙗ҆́кѡ и҆мѣ́ѧ
дерзнᲂве́нїе , сꙋпрꙋ́же ст҃ᲂи҆збра́нныи хрⷭ҇та̀ бг҃а на́шегѡ , мᲂлѝ спасти́сѧ
дш҃а́мъ на́шимъ .

=и҆ ны́нѣ , боⷢ҇ . Т=вᲂре́цъ и҆ и҆зба́витель мо́й пречⷭ҇таѧ хрⷭ҇то́съ гдⷭ҇ь ,
и҆з̾ твᲂи́хъ лᲂже́снъ прᲂше́дъ , в̾ мѧ̀ ѡ҆бо́лксѧ , пе́рвыѧ клѧ́твы а҆да́ма
свᲂбᲂдѝ , тѣ́мже тѝ пречⷭ҇таѧ , ꙗ҆́кѡ бж҃їи мт҃ри невѣ́стѣ и҆ дв҃ѣй
вᲂи́стинꙋ , вᲂпїе́мъ немо́лчнᲂ . ра́дꙋйсѧ а҆́нг҃льски . ра́дꙋйсѧ влⷣчце ,
пред̾ста́тельнице и҆ пᲂкро́ве , и҆ спасе́нїе дш҃а́мъ на́шимъ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь ,
а҆пⷭ҇лѡмъ , вⷤ . и҆ бцⷣе дв҃ᲂ , аⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , а҆пⷭ҇лѡмъ , вⷤ . сла́ва , и҆ нн҃ѣ ,
боⷢ҇ . =П=ᲂ а҃ , стихᲂло́гїи , сѣда́ленъ . гла́съ , а҃ . Ц=р҃ко́внагᲂ ка́менѧ ,
всехва́льнагᲂ петра̀ , и҆ пᲂбо́рника па́вла , мирскꙋ́ю мре́жꙋ , дᲂсто́йнѡ
вᲂсхва́лимъ вѣ́рнїи , ꙗ҆́кѡ и҆мꙋ́ща ключѝ нбⷭ҇ныѧ . ѿ ни́хъ бᲂ прᲂсвѣти́сѧ
вселе́ннаѧ , вѣ́рᲂю трⷪ҇ческᲂю . сла́ва прᲂсла́вльшемꙋ ва́съ . сла́ва
ᲂу҆крѣ́пльшемꙋ вы̀ . сла́ва дарᲂва́вшемꙋ ва́съ ра́ди жи́знь вѣ́чнꙋю . =двⷤа .
сла́ва , и҆ ны́нѣ , боⷢ҇ . Р=ꙋ́цѣ свᲂѝ бжⷭ҇твенїи , и҆́миже зижди́телѧ нᲂси́ла
є҆сѝ дв҃ᲂ прест҃а́ѧ , вᲂплᲂще́нна бл҃гᲂстїю , прᲂсте́рши ᲂу҆мᲂлѝ є҆гѡ̀ ,
и҆зба́вити на́съ ѿ напа́стей и҆ страсте́й и҆ бѣ́дъ , вᲂсхвалѧ́ющїѧ тѧ
любо́вїю , и҆ вᲂпїю́щїѧ к̾ тебѣ̀ . сла́ва все́льшемꙋсѧ в̾ тѧ̀ . сла́ва
прᲂше́дшемꙋ и҆з̾ тебѐ . сла́ва свᲂбо́ждьшемꙋ на́съ ржⷭ҇тво́мъ твᲂи́мъ .

П=ᲂ в҃ , стихᲂло́гїи , сѣда́ленъ . гла́съ , д҃ . С=вѣтᲂлꙋ́чными сїѧ́нїи ,
ꙗ҆́кᲂже ѕвѣ́зды землены́ѧ кᲂнцы̀ прᲂсвѣща́ете , ᲂу҆че́нїи ст҃а́гѡ
прᲂпᲂвѣ́данїѧ , нбⷭ҇нїи таи́нницы , гдⷭ҇ни а҆пⷭ҇ли . =вⷤ . сла́ва , и҆ нн҃ѣ ,
боⷢ҇ . Т=е́плᲂе застꙋпле́нїе сꙋ́щимъ в̾ нꙋ́ждахъ , на́шꙋ по́мᲂщь , и҆ к̾ бг҃ꙋ
премѣне́нїе , є҆ѧ́же ра́ди тлѝ и҆зба́вихᲂмсѧ , бцⷣꙋ вѣ́рнїи ᲂу҆блажа́емъ .

П=ᲂ пᲂлїєлеѡ́сѣ , сѣда́ленъ . гла́съ , и҃ . Г=лꙋбинꙋ̀ лᲂвле́нїѧ ѡ҆ста́вль ,
с̾ нб҃сѐ прїѧ́тъ ѿ ѻ҆ц҃а бжⷭ҇твенᲂе ѿкрᲂве́нїе , є҆́же слᲂвесѝ
вᲂплᲂще́нїе . и҆ сᲂ дерзнᲂве́нїемъ вѣ́рнѡ вᲂпїѧ́ше зижди́телю сѝ , бж҃їѧ
тѧ̀ вѣ́мъ сн҃а є҆динᲂсꙋ́щна . тѣ́мже пᲂ дᲂстᲂѧ́нїю , вᲂи́стинꙋ пᲂказа́сѧ
ка́мень вѣ́ры , и҆ клю́чь бл҃гᲂда́ти , пе́тре а҆пⷭ҇ле . мᲂлѝ хрⷭ҇та̀ бг҃а
грѣхо́въ ѡ҆ставле́нїе дарᲂва́ти , пра́зднꙋющимъ любо́вїю ст҃ꙋ́ю па́мѧть
твᲂю̀ . =сла́ва . С=ъ нб҃сѐ зва́нїе ѿ́ бг҃а прїи́мъ , ꙗ҆ви́сѧ прᲂпᲂвѣ́дникъ
свѣ́тꙋ , всѣ́мъ и҆́же бл҃гᲂда́тїю прᲂсїѧ́въ ᲂу҆че́нїѧ . зако́ннꙋю бᲂ пᲂте́ръ
слꙋ́жбꙋ писа́нїѧ , слᲂвесы̀ написа́лъ є҆сѝ ра́зꙋмъ дх҃о́вныи . тѣ́мже и҆
въ тре́тїе не́бᲂ взѧ́тсѧ превы́спренѡ , въ ра́й дᲂсти́глъ є҆сѝ , па́вле
а҆пⷭ҇ле . мᲂлѝ хрⷭ҇та̀ бг҃а , сᲂгрѣше́нїемъ ѡ҆ставле́нїе дарᲂва́ти ,
пра́зднꙋющимъ любо́вїю ст҃ꙋ́ю па́мѧть твᲂю̀ .= и҆ нн҃ѣ , боⷢ҇ . Ꙗ҆́=кѡ
всенепᲂро́чнаѧ невѣ́стᲂ твᲂрцꙋ̀ , ꙗ҆́кѡ неи҆скꙋсᲂмꙋ́жнаѧ мт҃и и҆зба́вителѧ ,
прїѧ́телище ꙗ҆́кѡ сꙋ́щи ᲂу҆тѣ́шителѧ всепѣ́таѧ , без̾зако́нїю мѧ сꙋ́ща
скве́рнᲂ жили́ще , и҆ бѣсо́мъ и҆гра́лище в̾ра́зꙋмѣ бы́вша , пᲂтщи́сѧ и҆ си́хъ
ѕлᲂдѣ́йствїѧ мѧ и҆зба́вити , свѣ́тлᲂ жили́ще дᲂбрᲂдѣ́тельми сᲂдѣ́лавши .
свѣтᲂда́тельнаѧ и҆ нетлѣ́ннаѧ , ѿженѝ ѻ҆́блакъ страсте́й , и҆ вы́шнѧгѡ
прича́стїѧ спᲂдо́би , и҆ свѣ́тꙋ невече́рнемꙋ мл҃твами си .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
В=ᲂ всю̀ зе́млю и҆зыдо́ша вѣща́нїе и҆́хъ , и҆ в̾ кᲂнцы̀ вселе́нныѧ гл҃ы и҆́хъ .
=сти́хъ . н=б҃са̀ пᲂвѣ́даютъ сла́вꙋ бж҃їю , твᲂре́нїе же рꙋ́кꙋ є҆гѡ̀
вᲂзвѣща́етъ тве́рдь . ~всѧ́кᲂ дыха́нїе . =є҆ѵⷢ҇а́лїе , ѿ =і҆ѡа́нна . заⷱ҇ ,
ѯ҃з .

~ѱало́мъ , н҃ .= сла́ва . м=л҃твъ ра́ди а҆пⷭ҇лъ , млⷭ҇тиве ѡ҆чи́сти мно́жествᲂ
сᲂгрѣше́нїи на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . И҆́=же бл҃гᲂче́стїѧ и҆́стинныѧ прᲂпᲂвѣ́дники , и҆
цр҃кви пресвѣ́тлыѧ ѕвѣ́зды , пѣ́сньми хва́льными пᲂчте́мъ , петра̀ ка́менѧ
вѣ́рнымъ , и҆ па́вла и҆́стиннагᲂ ᲂу҆чи́телѧ , и҆ таи́нника хрⷭ҇то́ва . сі́и бᲂ
и҆́стиннᲂе сло́вᲂ всѣ́ѧвше в̾ срⷣца̀ вѣ́рныхъ , всѣ́мъ плᲂдᲂно́сїе да́рꙋюща ,
и҆ мо́лѧтъ хрⷭ҇та̀ бг҃а , спасти́сѧ дш҃а́мъ на́шимъ .

К=ано́ны дамаски́нᲂвы . =К=ано́нъ , ст҃о́мꙋ а҆пⷭ҇лꙋ петрꙋ̀ , на́ и҃ .
і҆рмо́съ , пᲂ двⷤа , а҆ трᲂпарѝ на́ ѕ҃ . гла́съ , д҃ . пѣ́снь , а҃ . і҆рмо́съ .
Н=ѣ́сть тебѣ̀ пᲂдо́бенъ , пресла́вныи гдⷭ҇и , рꙋко́ю бᲂ крѣ́пкᲂю и҆зба́вилъ
є҆сѝ лю́ди , ꙗ҆́же стѧжа̀ чл҃кᲂлю́бче .

=запѣ́в̾ : С=т҃ы́и сла́вныи верхо́вныи а҆пⷭ҇ле пе́тре , мᲂлѝ бг҃а ѡ҆ на́съ .=
В=ерхо́внѣйшагᲂ а҆пⷭ҇лѡмъ дне́сь , ꙗ҆́кѡ первᲂзва́нна хрⷭ҇тꙋ̀ ,
бг҃ᲂдᲂхнᲂве́нными пѣ́сньми , дᲂсто́йнѡ вᲂспᲂе́мъ . ~Тебѐ превѣ́чныи ,
прᲂꙋвѣ́дѣннѡ пред̾ви́дѧ , всебл҃же́нне пе́тре , ꙗ҆́кѡ пред̾ста́телѧ свᲂеѧ̀
цр҃кве , и҆ первᲂпресто́льника . ~Ни пло́ть нижѐ кро́вь тебѣ̀ , нᲂ ѻ҆ц҃ъ
вдᲂхнꙋ̀ , хрⷭ҇та̀ бг҃ᲂсло́вити сн҃а и҆́стиннагᲂ бг҃а вы́шнѧгѡ а҆пⷭ҇ле . =боⷢ҇ .
Г=о́рꙋ ст҃ꙋ́ю , превы́шнее нᲂси́лᲂ , мт҃рь бж҃їю , и҆ дв҃ꙋ и҆́стиннꙋю пᲂ
ржⷭ҇твѣ̀ вᲂспᲂе́мъ .

К=ано́нъ , ст҃о́мꙋ а҆пⷭ҇лꙋ па́влꙋ , на́ ѕ҃ . гла́съ , и҃ . пѣ́снь , а҃ .
і҆рмо́съ . П=ᲂсѣче́ныи несѣко́мᲂе . =запѣ́в̾ : С=т҃ы́и сла́вныи верхо́вныи
а҆пⷭ҇ле па́вле , мᲂлѝ бг҃а ѡ҆ на́съ .= И҆́=же ꙗ҆́кᲂже сꙋ́щаѧ , нарица́ѧ
несꙋ́щаѧ . хрⷭ҇то́съ бжⷭ҇твенымъ ра́зꙋмᲂмъ , па́вле всеблаже́нне , то́й
и҆з̾ мт҃рьнѧ чре́ва тѧ и҆збра̀ , пᲂнестѝ пред̾ ꙗ҆зы́ки бжⷭ҇твенᲂе є҆гѡ̀ и҆́мѧ ,
є҆́же па́че всѧ́кᲂгѡ и҆́мене . сла́внѡ бᲂ прᲂсла́висѧ . ~Бꙋ́дꙋщее вᲂзвѣща́ѧ
тебѣ̀ сїѧ́нїе , бл҃гᲂче́стїѧ па́вле , и҆ льстѝ ѡ҆чище́нїе , хрⷭ҇то́съ
ꙗ҆́вльсѧ на гᲂрѣ̀ мᲂлнїезра́ченъ , ѻ҆́чи ᲂу҆́бѡ пᲂмрача́етъ плᲂтьскі́ѧ ,
дш҃е́вныѧ же вразꙋмлѧ́етъ , трⷪ҇ческимъ ра́зꙋмᲂмъ . сла́внѡ бᲂ прᲂсла́висѧ .
~Ѻ҆брѣ́занїе ᲂу҆́бѡ сᲂверша́ѧ ѻ҆смᲂдне́внᲂ , и҆ ревни́тель ѻ҆́ч҃имъ па́вле
преда́нїемъ . ѿ сѣ́мене є҆вре́йска , кᲂлѣ́на венїами́нᲂва , пᲂ зако́нꙋ же
фарисе́й ꙗ҆́вльсѧ . вмѣни́лъ є҆сѝ всѧ̀ ᲂу҆ме́ты , и҆ хрⷭ҇та̀ прїѡбрѣ́лъ
є҆сѝ . сла́внѡ бᲂ прᲂсла́висѧ . =боⷢ҇ . Ч=и́стаѧ мт҃и бг҃а вседержи́телѧ ,
ѿ црⷭ҇кагѡ кᲂлѣ́на влⷣчца и҆зра́стши , и҆ є҆ди́на бг҃а всѣ́ми црⷭ҇твꙋющагᲂ ,
ро́ждьши пло́тїю па́че є҆стества̀ , ѿ бѣ́дъ мѧ спасѝ , гдⷭ҇ви пᲂю́ща , сла́внѡ
бᲂ прᲂсла́висѧ . =катава́сїѧ : Ѿ=ве́рзꙋ ᲂу҆ста̀ мᲂѧ̀ .

=пѣ́снь , г҃ . і҆рмо́съ . Н=емꙋ́дрᲂстїю ни си́лᲂю , ни бᲂга́тьствᲂмъ
хва́лимсѧ , нᲂ твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть ст҃а
па́че тебѐ чл҃кᲂлю́бче . ~Тѧ̀ бл҃же́нна , сла́дкаѧ ᲂу҆ста̀ хрⷭ҇та̀ бг҃а , и҆
сᲂкро́вище тве́рдᲂ црⷭ҇твїѧ пᲂказа́ша . тѣ́мже вᲂспѣва́емъ тѧ , пе́тре
а҆пⷭ҇ле . ~На ка́мени твᲂегѡ̀ бг҃ᲂсло́вїѧ , вᲂдрꙋзѝ влⷣка і҆с҃ъ , цр҃кᲂвь
непрекло́ннꙋ . в̾ не́йже тѧ̀ а҆пⷭ҇ле пе́тре сла́вимъ . ~Ꙗ҆́кѡ пребо́льши
а҆́нг҃лъ , пе́тръ в̾ тѣлесѝ . на втᲂро́мъ бᲂ стра́шнѣмъ прише́ствїи , сего̀
хрⷭ҇то́съ бг҃ъ , сꙋдїю́ же и҆ сᲂпрⷭ҇то́льна речѐ бы́ти . =боⷢ҇ .
Н=еи҆скꙋсᲂбра́чнаѧ , ꙗ҆́же бг҃а пло́тїю ро́ждьши , стрⷭ҇тны́ми прило́ги
преклᲂне́на мѧ ᲂу҆твердѝ . нѣ́сть бᲂ чⷭ҇таѧ , па́че тебѐ пᲂмо́щницы .

=и҆́нъ , і҆рмо́съ . Т=ы̀ є҆сѝ ᲂу҆тверже́нїе . ~Ты̀ ка́мень ѡ҆снᲂва́нїѧ ,
вѣ́рнымъ дш҃а́мъ пᲂлᲂжи́сѧ , мнᲂгᲂцѣ́ненъ , краеꙋго́ленъ , сп҃са и҆ гдⷭ҇а .
~Па́вле всебл҃же́нне , на ѻ҆снᲂва́нїи твᲂе́мъ , мᲂли́сѧ дᲂбрᲂдѣ́тельнѣмъ ,
назда́тисѧ на́мъ ва́шеѧ свѣ́тлᲂсти . ~Всегда̀ ме́ртвᲂсть і҆с҃ᲂвꙋ , на свᲂе́мъ
тѣ́лѣ и҆́стиннѡ па́вле ѡ҆бнᲂсѧ̀ , спᲂдо́бисѧ и҆́стиннѣй жи́зни . =боⷢ҇ . Т=ѧ̀
всѝ стѧжа́хᲂмъ прибѣ́жище , и҆ стѣ́нꙋ на́шꙋ хрⷭ҇тїа́не . тѧ̀ славᲂсло́вимъ
немо́лчнѡ без̾невѣ́стнаѧ .

=катава́сїѧ : Т=вᲂѧ̀ пѣвцы̀ .

=ѵ҆пако́й . гла́съ , є҃ . К=а́ѧ темни́ца не и҆мѣ̀ тебѐ ᲂу҆́зника ; ка́ѧ ли
цр҃кви не и҆мѣ̀ тебѐ виті́ѧ ; дама́скъ вельмѝ мꙋ́дрствꙋетъ ѡ҆ тебѣ̀ па́вле .
ви́дѣ бᲂ тѧ̀ преѡ҆дѣ́ѧна свѣ́тᲂмъ . ри́мъ твᲂю̀ кро́вь прїе́мъ , и҆ то́й
и҆гра́етъ . нᲂ та́рсъ мно́жае ра́дꙋетсѧ , и҆ лю́битъ чтꙋ́щи твᲂѧ̀ пелены̀ .
пе́тре ка́меню вѣ́ры , па́вле пᲂхвало̀ вселе́ннѣй , ѿ ри́ма сᲂше́дшесѧ
ᲂу҆тверди́те на́съ .

=пѣ́снь , д҃ . і҆рмо́съ . С=ѐ бг҃ъ на́шъ , и҆́же ѿ дв҃ы ро́ждьсѧ , и҆
є҆стество̀ ѡ҆бᲂжи́въ , є҆мꙋ́же пᲂю́ще вᲂзᲂпїе́мъ , сла́ва си́лѣ твᲂе́й гдⷭ҇и .
~Чл҃кѡмъ лᲂвца́ тѧ , ꙗ҆́кᲂже ѡ҆бѣща̀ хрⷭ҇то́съ , сᲂдѣ́ла бжⷭ҇твена , свᲂеѧ̀
цр҃кве , пе́рвїе врꙋчи́въ ключа̀ . ~Тᲂбо́ю ᲂу҆мᲂлѧ́емь жизнᲂда́вецъ і҆с҃ъ ,
и҆́же вѧза́ти же и҆ рѣша́ти , да́въ ти пра́ваѧ пе́тре , да бꙋ́детъ ми млⷭ҇тивъ .
~Хрⷭ҇то́вᲂ црⷭ҇твїе ѿверстѝ , прилѣ́жнѡ мᲂли́сѧ пе́тре , и҆́же бжⷭ҇твенꙋю ти
па́мѧть , вѣ́рᲂю несꙋмѣ́ннᲂю чтꙋ́щим̾ . =боⷢ҇ . Г=жⷭ҇е всепѣ́таѧ
бг҃ᲂрᲂди́тельнице , мᲂѧ̀ скве́рны , твᲂи́ми мл҃твами ѡ҆чи́стивши , пᲂкажѝ
бл҃гᲂпло́дна мѧ , мт҃и всѣ́хъ бг҃а .

=и҆́нъ , і҆рмоⷭ҇ . В=сѣ́дъ на кᲂнѧ̀ . ~Всѣ́де ꙗ҆́кᲂже ле́въ , ꙗ҆́рѡ нѣ́какѡ
пᲂгꙋблѧ́ѧ хрⷭ҇то́вꙋ цр҃кᲂвь , са́влъ и҆нᲂгда̀ . ꙗ҆́тъ же бы́въ бжⷭ҇твенымъ
гла́сᲂмъ , а҆́гньца бж҃їѧ , є҆́же гᲂнѧ́ше ста́дѡ , ꙗ҆́кѡ па́стырю врꙋча́етъ .
~Хᲂтѧ́и прᲂсвѣти́ти вселе́ннꙋю , ѡ҆мрача́етсѧ . а҆на́нїѧ же к̾ семꙋ̀ пᲂсла́сѧ ,
дш҃е́внᲂе же прᲂсвѣще́нїе да́въ и҆ тѣле́снᲂе , ѿ бжⷭ҇твенагѡ вдᲂхнᲂве́нїѧ ,
сᲂсꙋ́дъ и҆збра́нъ пᲂказа́въ тᲂго̀ . ~Па́влᲂмъ дᲂсто́йнѡ дама́скъ напᲂѧ́етсѧ .
ѿ сегѡ́ бᲂ ꙗ҆́кᲂже ѿ раѧ̀ , и҆нᲂгда̀ вᲂда́мъ бжⷭ҇твенымъ , се́й прᲂизы́де
вели́кїи и҆сто́чникъ , и҆ ᲂу҆пᲂѝ всю̀ бг҃ᲂразꙋ́мїемъ не зави́стнѡ зе́млю .
=боⷢ҇ . Н=из̾лᲂжѝ си́льныѧ сᲂ прⷭ҇то́лъ гдⷭ҇ь , дв҃аѧ и҆ мт҃и ꙗ҆́кᲂже речѐ .
а҆́лчꙋщїѧ же бжⷭ҇твеныхъ бл҃гъ и҆спо́лни , вѣ́рᲂю зᲂвꙋ́щїѧ , сла́ва си́лѣ
твᲂе́й гдⷭ҇и .

=катава́сїѧ : С=ѣдѧ́и вᲂ сла́вѣ .

=пѣ́снь , є҃ . і҆рмо́съ . С=ᲂзда́выи на́съ сꙋ́щїѧ лю́ди , кро́вїю твᲂе́ю
гдⷭ҇и , тво́й ми́ръ да́ждь на́мъ , вᲂ є҆ди́нᲂй мы́сли сᲂхранѧ́ѧ ста́дᲂ свᲂѐ .
~И҆́же ѿ любвѐ прїе́мъ дерзнᲂве́нїе к̾ бг҃ꙋ , дᲂсто́йнѡ чꙋди́мь быва́ше ,
лᲂве́цъ и҆ невѣ́жда , чꙋдᲂдѣ́йствꙋѧ пресла́внѡ бл҃гᲂда́тїю . ~Не зла́тᲂ тебѐ
ра́ди , ни сребро̀ хрⷭ҇тѐ , бжⷭ҇твеныи тво́й а҆пⷭ҇лъ , нᲂ дᲂбрᲂдѣ́тель
стѧжа́въ , чꙋде́съ ѡ҆бᲂгати́сѧ си́лᲂю . ~И҆справлѧ́хꙋсѧ гле́знѣ , и҆ стꙋпа́нїѧ
хрᲂмы́хъ дѣ́йственымъ твᲂи́мъ глаго́лᲂмъ . бжⷭ҇твенымъ бᲂ дх҃ᲂмъ ,
ᲂу҆крѣплѧ́хꙋсѧ ꙗ҆́вѣ ѽ а҆пⷭ҇ле . =боⷢ҇ . В=ᲂплᲂти́сѧ бг҃ъ пᲂ сᲂста́вꙋ чⷭ҇таѧ ,
и҆з̾ тебѐ пло́тїю сᲂединѧ́емь , пребы́въ неи҆змѣ́ненъ , пᲂ бжⷭ҇твенᲂмꙋ
сꙋществꙋ̀ беспло́тенъ .

=и҆́нъ , і҆рмо́съ . П=рᲂсвѣтѝ на́съ пᲂвелѣ́нїемъ . ~Ты̀ и҆́стиннꙋю и҆збра̀
па́вле пᲂхвалꙋ̀ , крⷭ҇тъ цр҃ѧ хрⷭ҇та̀ прⷭ҇нѡ нᲂсѧ̀ , ꙗ҆́кᲂже во́инъ
непᲂбѣди́мъ . ~Тебѣ̀ є҆́же жи́ти хрⷭ҇то́съ , и҆ є҆́же ᲂу҆́мрети прїѡбрѣ́тенїе
и҆зрѧ́днᲂ . любо́вїю же сраспѧ́тсѧ , распе́ншемꙋсѧ на́съ ра́ди , ѽ па́вле
пресла́вне . ~Ра́дꙋешисѧ вᲂи́стинꙋ ѡ҆́ гдⷭ҇ѣ , па́вле честны́и , и҆з̾ше́дъ
и҆з̾ тѣлесѐ , и҆ ѿше́дъ кᲂ хрⷭ҇тꙋ̀ живᲂда́вцꙋ бг҃ꙋ . =боⷢ҇ . М=ᲂлѝ прⷭ҇нѡ
сн҃а свᲂегѡ̀ и҆ бг҃а на́шегѡ , неи҆скꙋсᲂбра́чнаѧ мр҃і́е чⷭ҇таѧ , пᲂсла́ти на́мъ
вѣ́рнымъ ми́лᲂсть .

=катава́сїѧ : О=у҆диви́шасѧ всѧ́ческаѧ .

=пѣ́снь , ѕ҃ . і҆рмо́съ . В=ъ ки́тѣ тридне́внᲂ бы́въ і҆ѡ́на , прᲂписа́ тѧ
без̾сме́ртнагѡ , ꙗ҆́кѡ ме́ртвеца во́льнагᲂ , в̾ срⷣцы земнѣ́мъ тридне́внᲂ
бы́вша . ~Ꙗ҆́кᲂже дре́вле хрⷭ҇тѐ , десни́цею твᲂе́ю пᲂ вᲂдѣ̀ пѣ́ша хᲂдѧ́ща ,
петра̀ спа́слъ є҆сѝ , и҆ менѐ пᲂтᲂплѧ́ема бꙋ́рею лю́тыхъ напа́стей вᲂзведѝ .
~Ѡ҆ста́вилъ є҆сѝ ѽ пе́тре несꙋ́щаѧ , и҆ сꙋ́щаѧ дᲂсти́глъ є҆сѝ , ꙗ҆́кᲂже
нѣ́кїи кꙋпе́цъ . и҆ ꙗ҆́вѣ ᲂу҆лᲂви́лъ є҆сѝ би́серъ хрⷭ҇та̀ мнᲂгᲂцѣ́нныи .
~И҆скꙋша́ти безꙋ́мнѡ пᲂкꙋси́вшагᲂсѧ дх҃ъ прест҃ы́и , пе́тре ᲂу҆мᲂри́лъ є҆сѝ .
є҆́же бг҃ᲂсло́вилъ є҆сѝ , пе́рвѣе ᲂу҆ѧсни́въ бг҃а всеблаже́нне . =боⷢ҇ . И҆́=же
всѧ́ка гѡ вы́шша сꙋщества̀ , сло́вᲂ бж҃їе рᲂдила̀ є҆сѝ , вᲂплᲂще́нна на́мъ .
тѣ́мже бцⷣꙋ тѧ , ᲂу҆стна́ми же и҆ дш҃е́ю прᲂпᲂвѣ́даемъ .

=и҆́нъ , і҆рмо́съ . М=ᲂли́твꙋ прᲂлїю̀ ко́ гдⷭ҇ꙋ . ~И҆́же ѡ҆ всѣ́хъ неради́въ
тлѣ́нныхъ , ᲂу҆ѧ́звенъ влⷣчнею любо́вїю . и҆ ѻ҆́бщагѡ спасе́нїѧ жела́нїемъ ,
ѡ҆бнᲂви́ти то̀ и҆зво́ливъ , ѽ па́вле бл҃же́нне , и҆ ны́нѣ ѡ҆ вселе́ннѣй
мᲂли́сѧ . ~Ꙗ҆́кѡ и҆зрѧ́дныи влⷣцѣ пᲂдо́бникъ , и҆ в̾ тᲂгѡ̀ ѡ҆дѣ́ѧнъ па́вле ,
вᲂи́стинꙋ всѣ́мъ бы́сть всѧ̀ , да всѧ̀ прїѡбрѧ́щеши , и҆ спасе́ши лю́ди . и҆
спасѐ ꙗ҆́кѡ вᲂи́стинꙋ , хрⷭ҇то́ви ᲂу҆лᲂви́въ кᲂнцы̀ . ~Дᲂсто́йнѡ тебѣ̀ дарᲂва̀
хрⷭ҇то́съ , житїѐ а҆пⷭ҇ле па́вле на́ нб҃сѣхъ . пребыва́юща же здѣ̀ ,
невᲂзжелѣ́лъ є҆сѝ гра́да блаже́нне . вѣ́ренъ слꙋжи́тель бы́въ , и҆ стрᲂи́тель
та́йнамъ є҆гѡ̀ . =боⷢ҇ . П=ризрѣ̀ на тѧ̀ гдⷭ҇ь , мᲂѐ ѡ҆бнᲂвлѧ́ѧ сꙋщество̀ ,
ꙗ҆́кѡ си́ленъ вели́чїѧ сᲂтво́рь , бг҃ᲂрᲂди́тельнице , ꙗ҆́кᲂже рекла̀ є҆сѝ
всенепᲂро́чнаѧ . и҆ спасе́ мѧ тебѐ ра́ди и҆з̾ тлѝ бг҃ъ мо́й , ꙗ҆́кѡ
милᲂсе́рдъ .

=катава́сїѧ : Б=жⷭ҇твенᲂе сѐ и҆ всечестно́е .

=кᲂнда́къ . гла́съ , в҃ . Т=ве́рдыѧ и҆ бг҃ᲂвѣща́нныѧ прᲂпᲂвѣ́дателѧ , ве́рхъ
ᲂу҆чени́къ твᲂи́хъ гдⷭ҇и . прїѧ́тъ в̾ наслажде́нїе бл҃ги́хъ твᲂи́хъ пᲂко́ѧ .
трꙋды́ бᲂ ѻ҆́нѣхъ и҆ сме́рть прїѧ́тъ , па́че всѧ́кагѡ принᲂше́нїѧ , є҆ди́не
свѣ́дыи срⷣчнаѧ . =и҆́кᲂс̾ . О=у҆ѧсни́ ми ꙗ҆зы́къ сп҃се мо́й , разшири́въ ми
ᲂу҆ста̀ , и҆ и҆спо́лнивъ ѧ҆̀ , ᲂу҆милѝ срⷣце мᲂѐ , да ꙗ҆́же глаго́лю
пᲂслѣ́дꙋю . и҆ ꙗ҆́же ᲂу҆чꙋ̀ , сᲂтвᲂрю̀ пе́рвѣе . всѧ́къ бᲂ твᲂрѧ̀ и҆ ᲂу҆ча̀
речѐ , се́й вели́къ є҆́сть . а҆́ще бᲂ глаго́лѧ нетвᲂрю̀ , ꙗ҆́кѡ мѣ́дь
звѣнѧ́щаѧ вмѣню́сѧ . тѣ́мже рещи́ ми пᲂдо́бнаѧ , и҆ твᲂри́ти пᲂле́знаѧ наꙋчѝ ,
є҆ди́не свѣ́дыи серде́чнаѧ .

=пѣ́снь , з҃ . і҆рмо́съ . И҆=скᲂнѝ без̾нача́льнᲂе сло́вᲂ , сᲂ ѻ҆ц҃е́мъ и҆
дх҃ᲂмъ , сн҃ъ є҆динᲂча́дыи , блгⷭ҇ве́нъ є҆сѝ препѣ́тыи бж҃е ѻ҆ц҃ъ на́шихъ .
~Млⷭ҇тивнᲂмꙋ бжⷭ҇твенымъ прᲂмышле́нїемъ хрⷭ҇то́вымъ , наказꙋ́емь пᲂдо́битисѧ ,
пᲂпꙋща́ешисѧ пре́же стра́сти пе́тре ѿверже́нїѧ , пᲂд̾па́сти вᲂлне́нїю . ~Тебѣ̀
хрⷭ҇то́съ пе́рвїе зва́ннᲂмꙋ , и҆ ѕѣлѡ̀ вᲂзлю́бльшꙋ , ꙗ҆́кѡ пе́рвїе те́кшꙋ
сла́внᲂмꙋ ѿ а҆пⷭ҇лъ , пе́рвѣе ꙗ҆влѧ́етсѧ вᲂскр҃съ ѿ́ грᲂба . ~Твᲂѐ тре́тїе ,
є҆́же пре́же стрⷭ҇ти и҆сцѣлѧ́ѧ ѿверже́нїе влⷣка , тре́тїимъ бг҃ᲂвѣща́ннымъ
пе́тре вᲂпрᲂше́нїемъ , ᲂу҆твержа́етъ любо́вь . ~Є҆́же кᲂ хрⷭ҇тꙋ̀ пе́тре
любле́нїѧ , пред̾лᲂжѝ свидѣ́телѧ , всеви́дѧщагᲂ ꙗ҆́кѡ бг҃а сло́ва . тѣ́мже и҆
люби́мᲂе врꙋча́етъ тебѣ̀ ста́дᲂ . =боⷢ҇ . Ꙗ҆́=же вᲂ ᲂу҆тро́бѣ превѣ́чнᲂе
ѿ ѻ҆ц҃а , вᲂсїѧ́вша бг҃а сло́вᲂ , пло́тїю заче́ншꙋю , всѝ ᲂу҆блажа́емъ ,
ꙗ҆́кѡ мт҃рь всѣ́хъ бг҃а .

=и҆́нъ , і҆рмо́съ . Н=а́ пᲂли мᲂле́бнѣ . ~Бы́сть хрⷭ҇тѐ печа́ть и҆ вѣне́цъ
а҆пⷭ҇лѡмъ твᲂи́мъ , и҆́же на пᲂслѣ́дᲂкъ зва́нныи време́нъ , тща́нїемъ же всѣ́хъ
превᲂзше́дъ . с̾ ни́мже лю́дїе цр҃ко́внїи пᲂю́тъ тебѣ̀ , ѻ҆ц҃ъ на́шихъ бж҃е
бл҃гᲂслᲂве́нъ є҆сѝ . ~А҆́ще и҆ гᲂни́въ пе́рвѣе цр҃кᲂвь твᲂю̀ , па́велъ
ᲂу҆́зникъ , нᲂ преминꙋ̀ дре́внюю де́рзᲂсть , твᲂе́ю ре́внᲂстїю пᲂслѣ́днею .
сᲂбра́ бᲂ хрⷭ҇тѐ ꙗ҆зы́ки зᲂвꙋ́щїѧ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ .
~Ты̀ и҆з̾ і҆єрⷭ҇ли́ма , прᲂпᲂвѣ́давъ всѣ́мъ є҆ѵⷢ҇а́лїе . ѡ҆бъѧ́тъ же ѻ҆́крⷭ҇тъ
всю̀ зе́млю па́вле , да́же дᲂ кᲂне́цъ и҆лли́рика ᲂу҆ча̀ взыва́ше , ѻ҆ц҃ъ на́шихъ
бж҃е бл҃гᲂслᲂве́нъ є҆сѝ . ~Вᲂ ᲂу҆́жасѣ взѧ́тъ бы́въ , тре́тїе дᲂсти́глъ є҆сѝ
нб҃ᲂ пребᲂга́те . и҆ ᲂу҆слы́шавъ неи҆з̾глаго́ланнаѧ слᲂвеса̀ , зри́ши сла́вꙋ
превы́шнюю , ѻ҆ц҃а и҆ сн҃а , вᲂсїѧ́нїе же сᲂѻ҆бра́знѡ , и҆спыта́ющагѡ ꙗ҆́вѣ ,
дх҃а бж҃їѧ глꙋбины̀ . =боⷢ҇ . Ꙗ҆́=кᲂже на рꙋно̀ до́ждь , на тѧ̀ сни́де дв҃ᲂ
хрⷭ҇то́съ бг҃ъ , и҆ плᲂтᲂно́сецъ и҆з̾ тебѐ про́йде , сᲂє҆динѧ́ѧ пре́жде
раз̾стᲂѧ́щаѧ . ми́ръ на землѝ и҆ на́ нб҃си да́рꙋѧ , и҆́же ѻ҆ц҃ъ на́шихъ бж҃е
бл҃гᲂслᲂве́нъ є҆сѝ .

=катава́сїѧ : Н=епᲂслꙋжи́ша тва́ри .

=пѣ́снь , и҃ . і҆рмо́съ . В=сѧ́ческаѧ нᲂсѧ́и не пристꙋ́пнᲂю ти си́лᲂю
хрⷭ҇тѐ , прпⷣбныѧ твᲂѧ̀ ѻ҆́трᲂки в̾ пла́мени спа́слъ є҆сѝ зᲂвꙋ́ща ,
бл҃гᲂслᲂви́те дѣ́ла гдⷭ҇нѧ гдⷭ҇а . ~Вᲂздѣ́жꙋтъ твᲂѝ рꙋ́цѣ , и҆ кᲂ крⷭ҇тꙋ́ тѧ
ѡ҆пᲂѧ́шꙋтъ , влⷣка пред̾ре́къ пе́тре . пᲂвелѣва́етъ пᲂслѣ́дᲂвати зᲂвꙋ́щꙋ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~Бл҃гᲂда́ти сло́вᲂмъ , є҆не́ѧ ᲂу҆́бѡ
слѧче́на лю́тѣ , тави́ѳꙋ же ᲂу҆ме́ршꙋю , чꙋдᲂдѣ́йствꙋѧ вᲂскреси́лъ є҆сѝ
зᲂвꙋ́щꙋю , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . ~И҆́же петро́ви ꙗ҆зы́ки
ѡ҆чи́щены пᲂвѣ́давъ хрⷭ҇тѐ , дх҃о́внᲂю заре́ю , и҆ мнѣ̀ пᲂмышле́нїѧ ѡ҆чи́сти
зᲂвꙋ́щꙋ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . =боⷢ҇ . В=сест҃а́ѧ дв҃ᲂ ,
ꙗ҆́же бг҃а сло́ва ро́ждьшаѧ пло́тїю , дꙋшѝ мᲂеѧ̀ мра́къ , твᲂи́ми мᲂли́твами
ѿгна́вши , прᲂсвѣтѝ взыва́юща , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а .

=и҆́нъ , і҆рмо́съ . П=рᲂѧвле́ннагѡ на гᲂрѣ̀ . ~Сᲂдержа́сѧ любо́вїю ти
па́велъ , до́брымъ же и҆змѣне́нїемъ и҆з̾стꙋпѝ . не себѣ́ бᲂ живѧ́ше сла́вныи ,
и҆мѧ́ше же ще́дре , живꙋ́ща в̾ себѣ̀ , тѧ̀ хрⷭ҇тѐ во́ вѣки . ~Ты̀ ѡ҆брꙋчѝ
ꙗ҆́кᲂже невѣ́стꙋ пред̾ста́вити , женихꙋ̀ хрⷭ҇тꙋ̀ цр҃кᲂвь . невѣстᲂво́жь бᲂ се́й
пᲂказа́сѧ па́вле бг҃ᲂно́се . тѣ́мже тѧ̀ сла́витъ вᲂ всѧ̀ вѣ́ки . ~Пᲂд̾виза́сѧ
до́брымъ по́двигᲂмъ , и҆ скᲂнча́въ тече́нїе свᲂѐ зако́ннѡ . сᲂкро́вище вѣ́ры
сᲂблю́лъ є҆сѝ . тѣ́мже вѣнце́мъ па́вле спᲂдо́бисѧ пра́веднымъ . =боⷢ҇ .
Р=а́дꙋисѧ прⷭ҇то́ле ѻ҆гнезра́чныи гдⷭ҇нь , ра́дꙋисѧ две́ри невеще́ственнагѡ
блиста́нїѧ . ра́дꙋисѧ ѻ҆́блаче , сл҃нце вᲂсїѧ́вшаѧ пра́веднᲂе . є҆го́же
превᲂзно́симъ во́ вѣки .

=катава́сїѧ : Х=ва́лимъ бл҃гᲂслᲂви́мъ . ~Ѻ҆́трᲂки бл҃гᲂчести́выѧ .

=пѣ́снь , ѳ҃ . і҆рмо́съ . Т=ѧ̀ пресла́внꙋю невѣ́стꙋ , и҆ пречи́стꙋю бцⷣꙋ ,
зижди́телѧ ро́ждьшꙋю ви́димыхъ же всѣ́хъ и҆ неви́димыхъ , пѣ́сньми велича́емъ .
~Твᲂѧ̀ преи҆зѧ́щнаѧ бл҃гᲂда́ть , сла́витсѧ дᲂсто́йнѡ , сѣ́ни твᲂе́й , стра́сти
немᲂщны́хъ пе́тре ѿгᲂнѧ́щи . тѣ́мже тѧ велича́емъ . ~Мечта́ньми си́мѡна
вᲂлхва̀ , бг҃ᲂбо́рца взѧ́та к̾ вᲂздꙋ́шнѣй высᲂтѣ̀ , низ̾ло́жь
не и҆з̾глаго́ланнᲂю бжⷭ҇твенᲂю си́лᲂю , пе́тре треблаже́нне . ~Сᲂгрѣше́нїемъ
разрѣше́нїе , мᲂльба́ми свᲂи́ми пᲂда́ждь , прᲂсвѣще́нїе же срⷣцꙋ , и҆
весе́лїе дх҃ꙋ , пᲂю́щимъ па́мѧть твᲂю̀ а҆пⷭ҇ле . ~Твᲂѧ̀ всѧ̀ и҆спо́лнена
сла́вы , ѡ҆сщ҃е́нїѧ же и҆ чꙋде́съ , слᲂвеса̀ , мо́щи , пе́рсть , и҆ вѣ́рᲂю
пе́тре пᲂклᲂнѧ́емᲂмъ и҆ любо́вїю , бжⷭ҇твенымъ вери́гамъ . =боⷢ҇ . Т=вᲂѐ и҆́мѧ
пло́дъ чре́ва , сᲂдѣ́ѧ лико́вника пѣ́снь пѣ́ти тебѣ̀ , и҆́же ра́дᲂсть
ро́ждьшей , велегла́снѡ ра́дꙋисѧ прᲂвѣщава́юща .

=и҆́нъ , і҆рмо́съ . О=у҆ста́въ пре́йде є҆стества̀ . ~Твᲂе́й пᲂклᲂнѧ́емсѧ
вери́зѣ , ю҆́же пᲂ хрⷭ҇тѣ̀ ꙗ҆́кѡ ѕлᲂдѣ́й нᲂси́лъ є҆сѝ . ꙗ҆́звы же па́вле
ѡ҆блᲂбыза́емъ ꙗ҆́же на сла́внѣмъ твᲂе́мъ , и҆ пᲂбѣдᲂно́снѣмъ бы́ша тѣлесѝ .
~Ны́нѣ разрѣши́сѧ а҆пⷭ҇ле , кᲂ и҆́же тᲂбо́ю непреста́ннѡ жела́емᲂмꙋ . с̾ ни́мже
ꙗ҆́кѡ слꙋжи́тель вᲂдвᲂрѧ́ѧсѧ , непреста́нными мᲂльба́ми , свᲂѧ̀ рабы̀ к̾ себѣ̀
привлецы̀ . ~Ны́нѣ ника́кᲂже в̾ гада́нїихъ , нижѐ въ зерца́лѣ хрⷭ҇то́съ тебѣ̀
зри́мь є҆́сть . лице́мъ же па́че зри́тсѧ къ лицꙋ̀ , сᲂверше́нъ тебѣ̀ ра́зꙋмъ
ѿкрыва́ѧ бжⷭ҇тва̀ . =боⷢ҇ . Т=ы̀ прест҃а́ѧ бг҃ᲂмт҃и , пᲂхвала̀ хрⷭ҇то́вѣмъ
а҆пⷭ҇лѡмъ бы́сть , мч҃нкѡмъ же сла́ва , и҆ прⷪ҇ркѡмъ ѡ҆снᲂва́нїе . тѣ́мже
вѣ́рнїи тѧ всѝ , дᲂстᲂдо́лжнѡ велича́емъ .

=катава́сїѧ : В=сѧ́къ зе́менъ .= Дᲂсто́йнѡ є҆́сть . свѣти́лен̾ . А҆=пⷭ҇лѡмъ
всѝ верхо́вники вᲂспᲂе́мъ , петра̀ и҆ па́вла , бжⷭ҇твеныѧ вселе́ннѣй
свѣти́льники , прᲂпᲂвѣ́дники вѣ́рѣ , бг҃ᲂсло́вныѧ трꙋбы̀ , ᲂу҆че́нїемъ
сказа́тели , цр҃ко́вныѧ стᲂлпы̀ и҆ разᲂри́тели льстѝ . =двⷤа . сла́ва , и҆
ны́нѣ . боⷢ҇ . С=ᲂвѣ́та вели́кагѡ а҆́нг҃ла ѻ҆́ч҃а , рᲂдила̀ є҆сѝ хрⷭ҇та̀
всепѣ́таѧ ѻ҆трᲂкᲂви́це , цр҃ѧ сла́вы . є҆го́же крⷭ҇тъ а҆пⷭ҇ли прᲂпᲂвѣ́давше ,
прᲂсвѣти́ша ꙗ҆зы́ки , и҆ наꙋчи́ша тѧ бцⷣꙋ сла́вити , и҆ пᲂклᲂнѧ́тисѧ твᲂемꙋ̀
ржⷭ҇твꙋ̀ .

Н=а хвали́тѣхъ стⷯры , на д҃ . гла́съ , д҃ . поⷣ . и҆́=же зва́нныи свы́ше .=
С=ъ нб҃сѐ бл҃гᲂда́ть прїе́мъ ,꙳ є҆гда̀ вᲂпрᲂше́нїе ᲂу҆ченикѡ́мъ сп҃съ ,꙳
дванадесѧтᲂчи́сленымъ речѐ а҆пⷭ҇лѡмъ .꙳ кᲂго́ мѧ гл҃ютъ чл҃цы бы́ти .꙳ тᲂгда̀
ᲂу҆́бѡ лꙋ́чшїи а҆пⷭ҇лѡмъ пе́тръ ,꙳ бг҃ᲂсло́вꙋѧ ѿвѣща̀ ,꙳ ꙗ҆́снѡ вᲂзᲂпи́в̾ ,꙳
ты̀ є҆сѝ хрⷭ҇то́съ жива́гѡ бг҃а сн҃ъ .꙳ тѣ́мже дᲂсто́йнѡ ᲂу҆блажа́етсѧ ,꙳
ꙗ҆́кѡ свы́ше прїе́мъ ѿкрᲂве́нїе ,꙳ вѧза́ти же и҆ рѣша́ти пра́веднѡ прїе́мъ .
~И҆́же ѿ ѻ҆ц҃а ꙗ҆́вльсѧ бж҃їе сло́вᲂ ,꙳ кᲂго́ мѧ непщꙋ́ете вᲂпрᲂша́ющꙋ
хрⷭ҇тꙋ̀ .꙳ ты̀ жива́гᲂ ѻ҆ц҃а сн҃ъ ,꙳ ꙗ҆́кѡ всѣ́мъ ᲂу҆ста̀ бг҃ᲂгласꙋ́ѧ , а҆́бїе
вᲂзᲂпи́лъ є҆сѝ .꙳ тѣ́мже и҆ бл҃же́нъ є҆сѝ си́мѡне ва́ръ і҆ѡ́на ,꙳ вᲂзме́здїе
прїѧ́лъ є҆сѝ .꙳ и҆́бᲂ сла́витъ бг҃ъ ,꙳ и҆́же сегѡ̀ вѣ́рнѡ сла́вѧщїѧ ,꙳ и҆
к̾ вᲂспрїѧ́тїю бᲂга́тнѡ призыва́ѧ .꙳ и҆ ка́менѧ тебѐ непᲂсты́дна ,꙳ цр҃кви
вᲂдрꙋже́нїе и҆ ѡ҆снᲂва́нїе пᲂлᲂжѝ . ~И҆́же свы́ше зва́нъ бы́въ ,꙳ а҆ не ѿ
чл҃къ ,꙳ є҆гда̀ земна́ѧ тма̀ пᲂмрачѝ ѻ҆́чи тѣле́сныѧ ,꙳ нече́стїѧ ѡ҆блича́ѧ
сѣ́тᲂванїѧ ,꙳ тᲂгда̀ нбⷭ҇ныи свѣ́тъ ѡ҆блиста̀ ꙳ мы́сленнїи ѻ҆́чи ,꙳
бл҃гᲂче́стїѧ ѿкрыва́ѧ красᲂтꙋ̀ .꙳ тѣ́мже пᲂзна̀ и҆звᲂдѧ́щагᲂ свѣ́тъ
и҆з̾ тмы̀ ,꙳ хрⷭ҇та̀ бг҃а на́шегѡ .꙳ є҆го́же мᲂлѝ ,꙳ спастѝ и҆ прᲂсвѣти́ти
дш҃а на́ша . ~И҆́же хрⷭ҇то́въ прᲂпᲂвѣ́дникъ ,꙳ крⷭ҇тнꙋю пᲂхвалꙋ̀ нᲂсѧ̀ .꙳ твᲂю̀
мнᲂгᲂрачи́тельнꙋю бжⷭ҇твенꙋю любо́вь ,꙳ и҆́же лю́бленики свѧзꙋ́ющꙋю
к̾ жела́емᲂмꙋ ,꙳ вᲂи́стинꙋ па́че всѣ́хъ разсꙋди́лъ є҆сѝ .꙳ тѣ́мже и҆ ᲂу҆́зникъ
прᲂзва́сѧ хрⷭ҇то́въ .꙳ напа́стнꙋю го́ресть ,꙳ ꙗ҆́кᲂ сладча́йшꙋю пи́щꙋ всѧ́кѡ
и҆зво́ливъ .꙳ и҆ честнѣ́й вери́зѣ спᲂдо́бисѧ ,꙳ живы́и влⷣцѣ свᲂемꙋ̀ .꙳ є҆го́же
мᲂлѝ ,꙳ спастѝ и҆ прᲂсвѣти́ти дш҃а на́ша .

=сла́ва . гла́съ , ѕ҃ . В=сечⷭ҇тны́и а҆пⷭ҇лѡмъ приспѣ̀ пра́здникъ . цр҃кви
хрⷭ҇то́вѣ хᲂда́тайствꙋющи спасе́нїе всѣ́мъ на́мъ . та́йнѡ ᲂу҆́бѡ
сᲂбра́вшесѧ , к̾ си́мъ рце́мъ , ра́дꙋйтесѧ свѣти́льницы сꙋ́щим̾ вᲂ тмѣ̀ ,
мы́сленагѡ сл҃нца зарѝ ѡ҆блиста́юще . ра́дꙋйтесѧ пе́тре и҆ па́вле , ᲂу҆че́нїи
бжⷭ҇твеныхъ ѡ҆снᲂва́нїѧ незы́блема , дрꙋ́зи хрⷭ҇то́ви , сᲂсꙋ́ди честні́и .
прїиди́те пᲂсредѝ на́съ неви́димѡ , спᲂдᲂблѧ́юще даро́мъ невеще́ственымъ ,
и҆́же ва́шъ пра́здникъ вᲂсхвалѧ́ющихъ пѣ́сньми .

=и҆ ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂзрасти́вшаѧ на́мъ
пло́дъ живо́тныи , тебѣ̀ мо́лимсѧ , мᲂли́сѧ влⷣчце сᲂ ст҃ы́ми а҆пⷭ҇лы ,
пᲂми́лᲂватисѧ дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , ѿ кано́на , а҆пⷭ҇ла петра̀ , пѣ́снь г҃ , на д҃ .
и҆ а҆пⷭ҇ла па́вла , пѣ́снь ѕ҃ , на д҃ .

П=ᲂ вхо́дѣ , а҆́ще ли хра́мъ хрⷭ҇то́въ , и҆лѝ бцⷣы : т=рᲂпа́рь хра́мꙋ ,
трᲂпа́рь а҆пⷭ҇лѡмъ . сла́ва , кᲂнда́къ а҆пⷭ҇лѡмъ . и҆ ны́нѣ , кᲂнда́къ хра́мꙋ .

П=ᲂ вхо́дѣ , а҆́ще ли хра́мъ ст҃ы́мъ : т=рᲂпа́рь а҆пⷭ҇лѡмъ . сла́ва , кᲂнда́къ
а҆пⷭ҇лѡмъ . и҆ ны́нѣ , кᲂнда́къ : застꙋ́пнице хрⷭ҇тїа́нѡмъ .

=прᲂки́менъ , ѱл҃о́мъ дв҃дᲂвъ . В=ᲂ всю̀ зе́млю и҆зыдо́ша вѣща́нїе и҆́хъ , и҆
в̾ кᲂнцы̀ вселе́нныѧ гл҃ы и҆́хъ . =сти́хъ . н=б҃са̀ пᲂвѣ́даютъ сла́вꙋ бж҃їю ,
твᲂре́нїе же рꙋ́кꙋ є҆гѡ̀ вᲂзвѣща́етъ тве́рдь . =а҆пⷭ҇лъ , к̾ =кᲂри́нфѡмъ .
зача́лᲂ , рч҃г .= а҆ллилꙋ́їѧ . И҆=спᲂвѣ́дѧтъ нб҃са̀ чꙋдеса̀ твᲂѧ̀ гдⷭ҇и , и҆́бᲂ
и҆́стинꙋ твᲂю̀ в̾ цр҃кви ст҃ы́хъ . =сти́хъ . б=г҃ъ прᲂславлѧ́емь в̾ сᲂвѣ́тѣхъ
ст҃ы́хъ . =є҆ѵⷢ҇а́лїе , ѿ =матѳе́ѧ . заⷱ҇ , ѯ҃з . =прича́стенъ , в=ᲂ всю̀
зе́млю и҆зыдо́ша вѣща́нїе и҆́хъ , и҆ в̾ кᲂнцы̀ вселе́нныѧ гл҃ы и҆́хъ .

~Рѧдᲂвы́и же , а҆пⷭ҇лъ , и҆ є҆ѵⷢ҇а́лїе вычита́емъ , пре́жде .

Н=а мᲂле́бнѣ , пᲂе́мъ кано́нъ ѻ҆бѣ́ма верхо́вныма ѻ҆́бщїй . є҆мꙋ́же
краегране́сїе си́цевᲂ : п=етра̀ пᲂчита́ю , па́вла пᲂю̀ разꙋ́мнѡ .= гла́съ ,
д҃ . пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆
сло́вᲂ ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀
ра́дꙋѧсѧ тᲂѧ̀ чꙋдеса̀ . =запѣ́въ : С=т҃і́и сла́внїи верхо́внїи а҆пⷭ҇ли ,
пе́тре и҆ па́вле , мᲂли́те бг҃а ѡ҆ на́съ . ~Пᲂда́ждь ми гдⷭ҇и прест҃а́гѡ твᲂегѡ̀
дх҃а , ка́плѧ дарᲂва́нїѧ , сло́вᲂ наро́читᲂ . и҆ вᲂзвеселю́сѧ вѣ́рнѡ
пᲂхвалѧ́ѧ , пе́рвыхъ а҆пⷭ҇лъ твᲂи́хъ и҆справле́нїѧ . ~Ѡ҆ста́вилъ є҆сѝ
прехва́льне пе́тре , ᲂу҆се́рднѡ вре́меннаѧ , и҆ хрⷭ҇то́вѣмъ стᲂпа́мъ
пᲂслѣ́дᲂвалъ є҆сѝ . невѣ́рьствᲂ же ѡ҆ста́вивъ па́вле , и҆ призва́вшемꙋ тѧ
пᲂслѣ́дᲂвалъ є҆сѝ . =сла́ва . Б=л҃гᲂда́ть а҆пⷭ҇ли сꙋ́щественѣ наше́дшꙋю ва́мъ
прїе́мше , бжⷭ҇твенагѡ дх҃а , прᲂидо́сте зе́млю всю̀ пе́тре и҆ па́вле ,
ᲂу҆ча́ще кᲂнцы̀ . =и҆ ны́нѣ , боⷢ҇ . В=иті́йстїи мнᲂгᲂвѣща́ннїи , и҆
мꙋсикі́йстїи велегла́снїи ꙗ҆зы́цы , тѧ̀ немо́гꙋтъ чти́ти , и҆лѝ пѣ́ти
чⷭ҇таѧ , па́че чл҃ка ѡ҆ сᲂдѣ́ѧннѣмъ на тебѣ̀ , є҆ди́на бы́сть бжⷭ҇твеныхъ
та́инъ .

=катава́сїѧ : И҆=зба́вите ѿ бѣ́дъ рабы̀ свᲂѧ̀ , ст҃і́и сла́внїи верхо́внїи
а҆пⷭ҇ли пе́тре и҆ па́вле , ꙗ҆́кѡ всѝ по́ бз҃ѣ к̾ ва́мъ прибѣга́емъ , вы́ бᲂ
мо́лите ѡ҆ на́съ хрⷭ҇та̀ бг҃а на́шегѡ . ~Гдⷭ҇и пᲂми́лꙋй ,= гⷤ .=

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Сро́дникъ пе́тре тебѣ̀ а҆ндре́й , прᲂѧвлѧ́етъ
месі́ю хрⷭ҇та̀ . к̾ немꙋ́ же вѣ́рᲂю пристꙋпи́лъ є҆сѝ . и҆ ты̀ па́вле чꙋ́дныи ,
бг҃ᲂдѣ́тельнымъ креще́нїемъ , ѿ а҆на́нїи прᲂсвѣти́сѧ . ~Ле́стнᲂ и҆́же
писа́нїемъ зако́на , па́дающїи ро́дъ і҆и҃левъ , прᲂсвѣще́нїемъ бл҃гᲂда́ти
пе́тръ приве́дъ . ꙗ҆зы́къ же стада̀ , па́велъ ѿ пре́лести и҆зба́ви . =сла́ва .
Н=а́ги и҆ про́сты , вᲂ ꙗ҆зы́ки пᲂсла́лъ є҆сѝ свᲂѧ̀ ᲂу҆ченикѝ . вмѣ́стᲂ
ѻ҆рꙋ́жїѧ , твᲂѐ и҆́мѧ нᲂсѧ́ще ст҃о́е . и҆ ле́стнꙋю бра́нь хрⷭ҇тѐ , вѣ́рᲂю
разрꙋши́ша . =и҆ ны́нѣ , боⷢ҇ .= ~И҆спо́лнисѧ а҆пⷭ҇ли пᲂзна́ти гдⷭ҇а всѧ̀
землѧ̀ , и҆́же ѿ дв҃ы вᲂсїѧ́вшагѡ , и҆ ми́ра ѡ҆бно́вльша , бжⷭ҇твенымъ ва́шимъ
прᲂпᲂвѣ́данїемъ , пе́тре и҆ па́вле прехва́льнаѧ .

=ѵ҆пако́й . гла́съ , є҃ . К=а́ѧ темни́ца не и҆мѣ̀ тебѐ ᲂу҆́зника ; ка́ѧ ли
цр҃кви не и҆мѣ̀ тебѐ виті́ѧ ; дама́скъ вельмѝ мꙋ́дрствꙋетъ ѡ҆ тебѣ̀ па́вле .
ви́дѣ бᲂ тѧ преѡдѣ́ѧна свѣ́тᲂмъ . ри́мъ твᲂю̀ кро́вь прїе́мъ , и҆ то́й
и҆гра́етъ . нᲂ та́рсъ мно́жае ра́дꙋетсѧ , и҆ лю́битъ чтꙋ́щи твᲂѧ̀ пелены̀ .
пе́тре ка́меню вѣ́ры , па́вле пᲂхвало̀ вселе́ннѣй , ѿ ри́ма сᲂше́дшесѧ
ᲂу҆тверди́те на́съ .

=пѣ́снь , д҃ . і҆рмо́съ . Н=еи҆зслѣ́днᲂмꙋ бж҃їю сᲂвѣ́тꙋ , є҆́же ѿ дв҃ы
вᲂплᲂще́нїе тебѐ вы́шнѧгѡ , прᲂро́къ а҆вва́кꙋмъ дивѧ́сѧ вᲂпїѧ́ше , сла́ва
си́лѣ твᲂе́й гдⷭ҇и . ~Съ крѣ́пкими ᲂу҆́бѡ немᲂщні́и , с̾ виті́ѧми же невѣ́жди ,
сᲂпле́тшесѧ бл҃гᲂче́стнѡ , пе́тръ и҆ па́велъ , взе́мше пᲂбѣ́дꙋ хрⷭ҇то́ви
а҆пⷭ҇ли . ~Ѿстꙋ́пника си́мѡна вᲂлхва̀ лю́тагѡ , ꙗ҆́кѡ златᲂлю́бца ѡ҆бличѝ
бжⷭ҇твеныи пе́тръ . и҆ нн҃ѣ па́велъ мꙋ́дрыи , и҆́же стезѝ раз̾враща́юща
хрⷭ҇то́ви , є҆ли́ма ѡ҆слѣпи́лъ є҆́сть . =сла́ва . Н=евѣ́жественᲂ рыба́рь и҆
ᲂу҆сма́рь сло́вᲂ и҆мꙋ́ще , нᲂ раствᲂре́нᲂ бжⷭ҇твенᲂю со́лїю , дш҃а любᲂмꙋ́дрыхъ
ᲂу҆слади́ша , и҆ хрⷭ҇то́ви вѣ́рᲂю приведо́ша . =и҆ нн҃ѣ , боⷢ҇ .= ~Рѣ́чїю
бг҃ᲂдх҃нᲂве́ннᲂю пре́жде , а҆вва́кꙋмъ го́рꙋ тѧ чи́стꙋ и҆ присѣ́ннꙋ бжⷭ҇твеныи
речѐ , прихᲂдѧ́щагᲂ ѿ ю҆́га , и҆ тᲂбо́ю вᲂплᲂща́ема влⷣчце , вᲂзвѣща́ѧ
ꙗ҆вле́ннѡ .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бᲂ бракᲂнеискꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Ꙗ҆́кѡ сꙋ́ща тве́рда , хрⷭ҇то́съ тѧ ка́мень наречѐ пе́тре ,
и҆ на тебѣ̀ цр҃кᲂвь , є҆́йже а҆́дᲂва врата̀ не ѡ҆дᲂлѣ́ютъ . тебе́ же па́вле
сᲂсꙋ́дъ и҆збра́нъ речѐ , сего̀ пᲂнестѝ пред̾ ꙗ҆зы́ки и҆́мѧ . ~Пе́тръ ѿве́ргсѧ
ᲂу҆чи́телѧ три́щи , три́щи є҆́же люби́ти ѡ҆бличе́нїемъ присво́исѧ . па́велъ
и҆́же пе́рвᲂе хꙋ́льникъ сы́и , тѧ́жкᲂже ѡ҆скᲂрблѧ́ѧ вѣ́рныхъ , по́слѣжде
прᲂпᲂвѣ́даше , є҆го́же гᲂнѧ́ше пе́рвѣе . =сла́ва . Н=етлѣ́ннᲂ зва́нїе , и҆
сла́вꙋ прⷭ҇нᲂсꙋ́щнꙋ , пе́тръ ѿ хрⷭ҇та̀ ѡ҆брѣ́те с̾ па́влᲂмъ . ѻ҆́въ ᲂу҆́бѡ
ключѝ нбⷭ҇ныѧ прїе́мъ . се́й же в̾ раѝ вᲂсхи́щьсѧ , гл҃ы неи҆з̾рече́нныѧ
навы́къ па́че чл҃ка . =и҆ нн҃ѣ , боⷢ҇ .= =Ѿ= бжⷭ҇твенагѡ дх҃а и҆са́їѧ
и҆спо́лнь , ржⷭ҇тво̀ без̾ ѻ҆ц҃а прᲂречѐ , и҆з̾ тебѐ дв҃ᲂ ро́ждьшагᲂсѧ
є҆мманꙋ́ила , и҆́же є҆́сть с̾ на́ми бг҃ъ . є҆го́же чи́стаѧ рᲂдила̀ є҆сѝ .
тѣ́мже всѝ пᲂе́мъ тѧ .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднествᲂ , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Свѣтла̀ петро́ва чꙋдеса̀ , че́стна же и҆
па́влᲂва зна́менїѧ , и҆́бᲂ ри́зы и҆ сѣ́ни и҆́хъ , недꙋ́ги бᲂлѧ́щимъ
и҆сцѣлева́ютъ прилага́ема . ~Пе́тръ вᲂи́стинꙋ сла́вныи , и҆ па́велъ пᲂи́стинѣ
чꙋ́дныи , дво́ице бжⷭ҇твенаѧ , и҆ честнѣ́йша жили́ща живᲂнача́льнѣй трⷪ҇цѣ ,
всѣ́ми пᲂмина́етсѧ . =сла́ва . Б=ᲂлѧ́щимъ дш҃а и҆ тѣлеса̀ , ꙗ҆́кѡ бжⷭ҇твеныи
вра́чь и҆зрѧ́денъ пе́тръ и҆сцѣлѝ , па́велъ ꙗ҆зы́ки ѡ҆зарѝ , и҆ свѣ́тᲂмъ
гдⷭ҇нимъ назна́мена . =и҆ ны́нѣ , боⷢ҇ .= ~Пѣ́ти тѧ до́лжни є҆смы̀ , нᲂ
вᲂи́стинꙋ пᲂ дᲂстᲂѧ́нїю немо́жемъ . тѣ́мже пᲂе́мъ тѧ мᲂлча́нїемъ , чтꙋ́ще
несказа́ннᲂе , є҆́же на тебѣ̀ дв҃ᲂ сᲂдѣ́ѧннᲂе та́иньствᲂ .

=кᲂнда́къ . гла́съ , в҃ . Т=ве́рдыѧ и҆ бг҃ᲂвѣща́нныѧ прᲂпᲂвѣ́дателѧ , ве́рхъ
ᲂу҆чени́къ твᲂи́хъ гдⷭ҇и . прїѧ́тъ в̾ наслажде́нїе бл҃ги́хъ твᲂи́хъ пᲂко́ѧ .
трꙋды́ бᲂ ѻ҆́нѣхъ и҆ сме́рть прїѧ́тъ , па́че всѧ́кагѡ принᲂше́нїѧ , є҆ди́не
свѣ́дыи срⷣчнаѧ . =и҆́кᲂс̾ . О=у҆ѧсни́ ми ꙗ҆зы́къ сп҃се мо́й , разшири́въ ми
ᲂу҆ста̀ , и҆ и҆спо́лнивъ ѧ҆̀ , ᲂу҆милѝ срⷣце мᲂѐ , да ꙗ҆́же глаго́лю
пᲂслѣ́дꙋю . и҆ ꙗ҆́же ᲂу҆чꙋ̀ , сᲂтвᲂрю̀ пе́рвѣе . всѧ́къ бᲂ твᲂрѧ̀ и҆ ᲂу҆ча̀
речѐ , се́й вели́къ є҆́сть . а҆́ще бᲂ глаго́лѧ нетвᲂрю̀ , ꙗ҆́кѡ мѣ́дь
звѣнѧ́щаѧ вмѣню́сѧ . тѣ́мже рещи́ ми пᲂдо́бнаѧ , и҆ твᲂри́ти пᲂле́знаѧ наꙋчѝ ,
є҆ди́не свѣ́дыи серде́чнаѧ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ є҆сѝ . ~Оу҆блажи́сѧ пе́тръ
ѿ хрⷭ҇та̀ , ꙗ҆́кѡ семꙋ̀ ре́кшꙋ сы́на бг҃а жива́гѡ , и҆ па́велъ пᲂчте́сѧ , ꙗ҆́кѡ
сᲂсꙋ́дъ бл҃гᲂпᲂтре́бенъ , и҆ взыва́хꙋ , ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ
є҆сѝ . ~Закᲂнᲂслꙋже́бники ᲂу҆́бѡ пе́тръ ᲂу҆мꙋдрѧ́ше , ꙗ҆́кᲂже завѣща́сѧ є҆мꙋ̀ .
па́велъ же ꙗ҆зы́чники , ѻ҆́ба же бл҃гᲂда́тїю хрⷭ҇то́ви привᲂжда́хꙋ , и҆
взыва́хꙋ , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . =сла́ва . Ꙗ҆́=кѡ
преи҆зрѧ́денъ пе́тръ хрⷭ҇то́въ па́стырь , ста́дᲂ прїѧ́тъ . цр҃кви же па́велъ ,
ᲂу҆чи́тель бжⷭ҇твенъ бы́сть , взыва́юще , ѻ҆ц҃ъ на́шихъ бж҃е бл҃гᲂслᲂве́нъ
є҆сѝ . =и҆ ны́нѣ , боⷢ҇ .= ~Всенепᲂро́чнаѧ мр҃і́е , и҆ и҆зрѧ́днаѧ ст҃ᲂстїю ,
ꙗ҆́же бг҃а пло́тїю дв҃ᲂ ро́ждьши , неи҆скꙋсᲂбра́чнаѧ чⷭ҇таѧ , тᲂго̀ мᲂлѝ
ѿ всѧ́кагѡ на́съ и҆зба́вити наведе́нїѧ и҆ грѣха̀ .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емᲂ , ны́нѣ же дѣ́йствꙋемᲂ ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Си́лᲂю ᲂу҆крѣ́пльсѧ пе́тръ бжⷭ҇твенᲂю , ᲂу҆ме́ршꙋю тави́фꙋ
вᲂскресѝ . па́велъ же є҆вти́ха с̾ высᲂты̀ па́дша , и҆ ᲂу҆мерщве́на вᲂста́ви ,
ѻ҆́ба взыва́юща , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки .
~Видѣ́нїемъ ᲂу҆жа́снымъ и҆ чꙋ́днымъ , кᲂрни́лїѧ ᲂу҆́бѡ пе́тръ прᲂсвѣтѝ .
па́велъ же га́їѧ , кри́спа , и҆ пане́стїѧ , и҆ стефани́на крестѝ , ѻ҆́ба
зᲂвꙋ́ще , гдⷭ҇а вᲂспѣва́йте дѣ́ла , и҆ превᲂзнᲂси́те є҆гѡ̀ во́ вѣки . =сла́ва .
Б=людо́ма петра̀ свѧ́зана , хрⷭ҇то́съ ᲂу҆́бѡ а҆́нг҃лᲂмъ но́щїю разрѣшѝ .
па́вла же и҆ си́лꙋ , а҆́бїе мᲂлѧ́щемасѧ , в̾ кла́дѣ но́ги тве́рдᲂ стѧ́гнꙋты
и҆зведѐ , и҆ темни́цꙋ пᲂтрѧ́съ . тѣ́мже вᲂспᲂе́мъ хрⷭ҇та̀ во́ вѣки . =и҆
ны́нѣ , боⷢ҇ .= ~И҆зба́ви стрⷭ҇те́й всепа́гꙋбныхъ , плѣни́цы же сᲂгрѣше́нїи
нн҃ѣ расто́ргни , и҆́миже ко́ждᲂ стѧ́жетсѧ . вси́ бᲂ сᲂгрѣши́хᲂмъ , и҆
ѡ҆чище́нїѧ про́симъ , сꙋ́ще пᲂви́ннїи . є҆́же пᲂда́ждь бцⷣе мᲂльба́ми сѝ ,
превᲂзнᲂсѧ́щимъ хрⷭ҇та̀ во́ вѣки .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋйсѧ пребл҃же́ннаѧ , бцⷣе
чⷭ҇таѧ прⷭ҇нѡ дв҃ᲂ . ~Ве́сь всю́дꙋ ми́ръ прᲂидо́сте , ꙗ҆́кᲂже крила́ты , и҆
є҆ѵⷢ҇а́лїе кᲂлѣ́нѡмъ всѣ́мъ ꙗ҆зы́кѡмъ и҆ страна́мъ , хрⷭ҇то́вᲂ прᲂпᲂвѣ́давше .
всѧ̀ привлеко́сте к̾ вѣ́рѣ , пе́тре преблаже́нныи , и҆ чꙋ́дныи па́вле а҆пⷭ҇ле .
~Прини́къ вᲂ глꙋбо́кꙋю ста́рᲂсть и҆ є҆стество̀ до́лгъ пе́тре и҆спᲂлнѧ́ѧ .
ᲂу҆чи́телѧ свᲂегѡ̀ хрⷭ҇та̀ пᲂдо́бїемъ , крⷭ҇тъ претерпѣ̀лъ є҆сѝ . ты́ же вᲂ
главꙋ̀ твᲂю̀ па́вле ᲂу҆сѣче́нъ бы́въ . ѽ чꙋ́дᲂ стра́шнѡ , вмѣ́стᲂ кро́ве ,
млека̀ и҆стᲂчи́лъ є҆сѝ пᲂто́ки , и҆ невѣ́рныѧ ѡ҆брати́лъ є҆сѝ . =сла́ва . ѽ=
бжⷭ҇твенаѧ дво́ице , мꙋ́дрѣ врꙋчи́вшаѧсѧ , всегѡ̀ ми́ра дш҃а́мъ . и҆ кᲂ
бл҃гᲂче́стїю ѿ нече́стїѧ претво́рше . и҆ пᲂ сме́рти спаса́юще є҆щѐ вѣ́рныхъ
дш҃а . и҆ ны́нѣ на́съ пᲂмѧни́те , и҆ пред̾ста́вите хрⷭ҇тꙋ̀ , верхо́внїи
а҆пⷭ҇ли . =и҆ ны́нѣ , боⷢ҇ .= ~Сп҃се бл҃гі́и , и҆́же є҆стество́мъ чл҃кᲂлю́бецъ ,
и҆ мнᲂгᲂмилᲂсе́рдъ , препѣ́тыѧ ти мт҃ре дв҃ыѧ , бжⷭ҇твеными мᲂльба́ми , петра̀
мл҃твами и҆ па́вла а҆пⷭ҇лъ тво́ихъ . млⷭ҇ть твᲂю̀ и҆ по́мᲂщь с̾ нб҃сѐ на́мъ
пᲂслѝ .

Н=а трапе́зѣ ᲂу҆тѣше́нїе бра́тїи вели́кᲂе . =А҆́=ще слꙋчи́тсѧ се́й
пра́здникъ , ст҃ы́хъ а҆пⷭ҇лъ , в̾ сре́дꙋ и҆лѝ в̾ пѧто́къ , ꙗ҆́мы ры́бꙋ , и҆
пїе́мъ вино̀ .=

