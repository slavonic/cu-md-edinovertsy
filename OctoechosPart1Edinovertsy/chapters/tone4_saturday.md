В=пѧто́къ , ве́черъ . нача́ло , сꙋбо́тнѣй слꙋ́жбѣ , и҆ всѐ вᲂслѣ́дᲂванїе ,
вече́рни , и҆ ᲂу҆́трени . и҆ тᲂмꙋ̀ пи́санъ , ᲂу҆ка́зъ . в̾ а҃ мъ , гла́сѣ .
на гдⷭ҇и вᲂзва́хъ , стⷯры , ст҃ы́мъ мч҃нкѡмъ , и҆ прпⷣбнымъ . гла́съ , д҃ .
поⷣ . д=а́лъ є҆сѝ зна́менїе . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
Х=рⷭ҇та̀ чл҃кᲂлю́бца стрⷭ҇те́мъ ,꙳ пᲂревнᲂва́вше стрⷭ҇тᲂте́рпцы ,꙳ тѣлеса̀
ᲂу҆́бѡ на ра́ны преда́сте ,꙳ и҆ го́рькимъ мꙋ́камъ ,꙳ тма́мъ же бᲂлѣ́знемъ ,꙳
ꙗ҆́кѡ пред̾зрѧ́ще прⷭ҇нѡ раѧ̀ бжⷭ҇твенᲂе наслажде́нїе .꙳ пи́щꙋ же
не и҆зживꙋ́щꙋю ,꙳ и҆ вѣ́чнꙋющеє бл҃гᲂсла́вїе ,꙳ є҆́же пᲂлꙋчи́ти ,꙳ мᲂли́тесѧ
ѡ҆ вᲂспѣва́ющихъ ва́съ . =двⷤа . П=а́стырїе всесщ҃е́ннїи ,꙳ нача́льнагѡ
па́стырѧ сла́внїи ,꙳ пᲂдо́бницы бы́вше хрⷭ҇та̀ всѣ́хъ цр҃ѧ ,꙳ дꙋ́ши ᲂу҆се́рднѡ
ѡ҆ ѻ҆вца́хъ пᲂлᲂжи́сте ,꙳ бѣды̀ лю́тыѧ претерпѣ́сте ,꙳ ꙗ҆́кѡ бᲂри́ми ѿ вᲂлкѡ́въ
тѧ́жкихъ ,꙳ дᲂстᲂбл҃же́ннїи ,꙳ спаса́ете невре́днѡ бг҃ᲂи҆збра́ннᲂе ста́до .

И҆́=ны , стихѣ́ры , мч҃нчны . гла́съ , и҆ поⷣ , то́йже . Ж=е́ртвы
ѡ҆дш҃евле́ныѧ ,꙳ всесᲂжже́нїѧ слᲂве́снаѧ мч҃нцы гдⷭ҇ни ,꙳ закᲂле́нїѧ
сᲂверше́наѧ бг҃ꙋ ,꙳ бг҃а зна́юще ,꙳ и҆ бг҃ᲂмъ зна́ема ѻ҆вча́та ,꙳ и҆́хже
ѻ҆гра́да вᲂлкѡ́мъ нев̾хᲂди́ма ,꙳ мᲂли́тесѧ и҆ на́мъ ,꙳ ᲂу҆пасе́нᲂмъ бы́ти
с̾ ва́ми ,꙳ на вᲂдѣ̀ пᲂко́ищнѣй .= Ч=естна̀ сме́рть ст҃ы́хъ твᲂи́хъ гдⷭ҇и .꙳
мече́мъ бо и҆ ѻ҆гне́мъ и҆ дш҃е́ю сᲂкрꙋше́нᲂю ,꙳ прᲂлїѧ́ша кро́вь свᲂю̀ ,꙳
ᲂу҆пᲂва́нїе и҆мꙋ́ще на тѧ̀ ,꙳ вᲂспрїѧ́ти трꙋдо́мъ мздꙋ̀ .꙳ претерпѣ́ша и҆
прїѧ́ша ꙳ ѿ тебѐ сп҃се ,꙳ ве́лїю млⷭ҇ть . ~И҆мꙋ́ще дерзнᲂве́нїе ,꙳ ко сп҃сꙋ
ст҃і́и ,꙳ мᲂли́те непреста́ннѡ ,꙳ за ны̀ грѣ́шныѧ ,꙳ ѡ҆ставле́нїе
прегрѣше́нїемъ прᲂсѧ́ще ,꙳ и҆ дш҃а́мъ на́шимъ ве́лїю млⷭ҇ть . =сла́ва , и҆
ны́нѣ , боⷢ҇ . И҆́=же тебѐ ра́ди бг҃ᲂѻ҆ц҃ъ пррⷪ҇къ давы́дъ , пѣ́сненно ѡ҆ тебѣ̀
прᲂвᲂз̾гласѝ , вели́чїѧ ти сᲂтво́ршꙋ , пред̾ста̀ цр҃ца ѡ҆деснꙋ́ю тебѐ ,
тебе́ бо мт҃рь хᲂда́тайцꙋ живᲂтꙋ̀ пᲂказа̀ , и҆́же без̾ ѻ҆ц҃а и҆з̾ тебѐ
вᲂчл҃читисѧ бл҃гᲂи҆зво́ли бг҃ъ , да сво́й па́ки ѡ҆бнᲂви́тъ ѻ҆́бразъ
и҆стлѣ́вшїи страстьмѝ , и҆ заблꙋ́ждьшеє вᲂлкᲂхи́щнᲂе ѻ҆вча̀ ѡ҆брѣ́тъ ,
на ра́мо вᲂспрїи́мъ , ко ѻ҆ц҃ꙋ принесѐ , и҆ к̾ свᲂемꙋ̀ хᲂтѣ́нїю , с̾ нбⷭ҇ными
сᲂвᲂкꙋпи́тъ си́лами . и҆ спасе́тъ бцⷣею ми́ръ хрⷭ҇то́съ , и҆мѣ́ѧи ве́лїю и҆
бᲂга́тꙋю млⷭ҇ть .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , мч҃нчны . гла́съ , д҃ .
П=рᲂславлѧ́ѧисѧ в̾ па́мѧтехъ ст҃ы́хъ твᲂи́хъ хрⷭ҇тѐ бж҃е , и҆ ѿ ни́хъ
ᲂу҆мᲂле́нъ быва́ѧ , низ̾пᲂслѝ на́мъ ве́лїю ми́лᲂсть . ~И҆́же ст҃ы́хъ мч҃нкъ
прїе́мыи терпѣ́нїе , и҆ ѿ на́съ прїимѝ пѣ́нїе чл҃кᲂлю́бче . да́рꙋй на́мъ
тѣ́хъ мл҃твами ве́лїю ми́лᲂсть . =пᲂко́инъ . С=о́ дх҃и пра́ведными
скᲂнча́вшихсѧ , дꙋ́ши ра́бъ твᲂи́хъ сп҃се пᲂко́й , сᲂхранѧ́ѧ и҆́хъ
во бл҃же́ннѣй жи́зни , ꙗ҆́же ᲂу҆ тебѐ чл҃кᲂлю́бче . =сла́ва , и҆ ны́нѣ ,
боⷢ҇ . С=вѣщѐ неꙋгаси́маѧ , прⷭ҇то́ле пра́ведныи пречⷭ҇таѧ влⷣчце , мᲂлѝ
спасти́сѧ дш҃а́мъ на́шимъ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ , вᲂскрⷭ҇нъ , настᲂѧ́щаго гла́са .
~є҆ктенїѧ̀ . =и҆= ѿпꙋ́стъ .

В=ъ пѧто́къ , на па́вечерницѣ . кано́нъ , прест҃ѣ́й бцⷣѣ . гла́съ , д҃ .
пѣ́снь , а҃ . і҆рмо́съ . Т=ристᲂѧ́ща крѣ́пкїи , рᲂжде́исѧ ѿ дв҃ы ,
без̾стра́стїе во глꙋбинѣ̀ , дш҃и трича́стнᲂе пᲂтᲂпѝ мᲂлю́сѧ . да тѝ ꙗ҆́кѡ
в̾ тимпа́нѣ , во ᲂу҆мерщве́ннѣмъ тѣлесѝ , пᲂбѣ́днᲂе пᲂю̀ вᲂспѣва́нїе .
=запѣ́въ : прест҃а́ѧ гжⷭ҇е бцⷣе спасѝ на́съ . Ѿ= ка́ла страсте́й ,
ѿ пᲂмышле́нїи тревᲂлне́нїѧ , ѿ стрѣ́лъ лꙋка́вагѡ , и҆ ѿ всѧ́кᲂгѡ прило́га
сᲂпрᲂти́внагѡ спасѝ дш҃ꙋ мᲂю̀ ѡ҆каѧ́ннꙋю , пречⷭ҇таѧ бг҃ᲂрᲂди́тельнице , и҆
ѻ҆гнѧ̀ вѣ́чнагѡ и҆схи́ти мѧ . ~Вᲂзведи́ мѧ чⷭ҇таѧ и҆з̾ глꙋбины̀ прегрѣше́нїи ,
и҆ наста́ви к̾ свѣ́тꙋ бжⷭ҇твеныхъ запᲂвѣде́й , сп҃са хрⷭ҇та̀ и҆ бг҃а .
вᲂсїѧ́й ми пᲂкаѧ́нїѧ спасе́нꙋю зарю̀ , и҆ пᲂда́ждь жи́знь вѣ́чнꙋю . =сла́ва .
В=ъ ти́нꙋ лꙋка́вꙋ в̾па́дсѧ ѕѡ́лъ мᲂи́хъ , ᲂу҆давлѧ́юсѧ вельмѝ дѣлесы̀
лꙋка́выми , и҆ нѣ́сть пᲂстᲂѧ́нїѧ , влⷣчце дв҃о мт҃и , твᲂе́ю си́лᲂю вᲂзведи́
мѧ , и҆ ѻ҆гнѧ̀ и҆ мꙋ́ки и҆зба́ви мѧ . =и҆ ны́нѣ . С=ме́рть и҆ тлю̀ пᲂтреби́ла
є҆сѝ , бцⷣе всепѣ́таѧ , нетлѣ́нїѧ и҆сто́чникъ ро́ждьши хрⷭ҇та̀ , и҆́же
без̾сме́ртїемъ ᲂу҆краси́вша и҆ бл҃гᲂда́тїю , чл҃ческᲂе є҆стество̀
пренепᲂро́чнаѧ .

=пѣ́снь , г҃ . і҆рмо́съ . Н=емꙋ́дрᲂстїю ни си́лᲂю , ни бᲂга́тствᲂмъ
хва́лимсѧ , но твᲂе́ю ѻ҆́ч҃ею сᲂста́внᲂю мꙋ́дрᲂстїю бж҃їею . ꙗ҆́кѡ нѣ́сть
ст҃а па́че тебѐ чл҃кᲂлю́бче . ~Ꙗ҆́вльшисѧ чи́стаѧ дв҃о , дш҃и мᲂе́й тмꙋ̀
ѿ и҆мѝ , и҆ грѣхо́вныѧ плѣни́цы расто́ргни , и҆ спаси́ мѧ мᲂлю́сѧ
застꙋпле́нїемъ сѝ . ~Кᲂле́блющеєсѧ прило́ги страстны́ми срⷣце мᲂѐ ,
в̾ стра́хъ бж҃їи чи́стѣйшїи ᲂу҆твердѝ , дв҃о пренепᲂро́чнаѧ бл҃гᲂꙋтро́бїемъ
сѝ . =сла́ва . Ѿ=ча́ѧвсѧ по́мᲂщи всѧ́кїѧ , к̾ тебѣ̀ пренепᲂро́чнаѧ держа́внѣй
храни́тельницѣ , и҆ пᲂкро́вꙋ притеко́хъ , не ѿве́рзи ᲂу҆́бѡ менѐ ,
ѿ бжⷭ҇твенагѡ пᲂкро́ва твᲂегѡ̀ . =и҆ ны́нѣ . И҆=спещре́на рѧ́снами златы́ми
ꙗ҆́кѡ цр҃ца , цр҃ѧ и҆ бг҃а ѡ҆деснꙋ́ю ны́нѣ пред̾стᲂи́ши влⷣчце , мᲂлѧ́щи
ѡ҆ рабѣ́хъ свᲂи́хъ .

=пѣ́снь , д҃ . і҆рмо́съ . С=ѣдѧ́и во сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Оу҆ны́нїемъ
ѡ҆держи́ма , и҆ страсте́й ѡ҆мраче́нїемъ всегѡ̀ пᲂтемне́на , и҆ грѣхо́мъ мѧ
пᲂрабᲂще́на , бг҃ᲂбл҃же́ннаѧ ѻ҆трᲂкᲂви́це свᲂбᲂдѝ , и҆ присво́й свᲂемꙋ̀ сн҃ꙋ
и҆ бг҃ꙋ на́шемꙋ . ~Оу҆мерщве́на мѧ ѕло́бᲂю льсти́вагѡ , пренепᲂро́чнаѧ ꙗ҆́кѡ
жи́знь ро́ждьшаѧ ѡ҆живѝ , к̾ тебѣ́ бо прибѣго́хъ , и҆ пᲂгрꙋже́на во глꙋбинѣ̀
паде́жей , вᲂз̾ведѝ ꙗ҆́кѡ млⷭ҇тива всенепᲂро́чнаѧ . =сла́ва . В=о́ грᲂбѣ
без̾мѣ́рныхъ сласте́й мᲂи́хъ низ̾лежꙋ̀ , и҆ ᲂу҆ны́нїемъ и҆ лѣ́нᲂстїю
ѡ҆держи́мь є҆́смь . но ро́ждьшаѧ всѣ́хъ вᲂставле́нїе , ѡ҆живи́ мѧ бл҃га́ѧ и҆
спасѝ . =и҆ ны́нѣ . С=щ҃е́ннꙋю тѧ дре́вле прᲂро́къ го́рꙋ бжⷭ҇твенꙋю наречѐ
дв҃о чⷭ҇таѧ , дᲂбрᲂдѣ́тельми всю̀ ѡ҆сѣне́нꙋ , и҆з̾ неѧ́ же спасе́нᲂе сло́во
ꙗ҆ви́сѧ , в̾ сᲂзда́нїе и҆ прᲂсвѣще́нїе дш҃а́мъ на́шимъ .

=пѣ́снь , є҃ . і҆рмо́съ . Н=ечести́вїи не ᲂу҆́зрѧтъ сла́вы твᲂеѧ̀ хрⷭ҇тѐ ,
но мы́ тѧ є҆динᲂро́дне ѻ҆́ч҃еє заре́нїе сла́вы бж҃їѧ . ѿ́ нᲂщи ᲂу҆́треннююще ,
вᲂспѣва́емъ тѧ млрⷭ҇де . ~Да вᲂзвесели́тсѧ влⷣчце дш҃а мᲂѧ̀ смире́ннаѧ ,
бᲂѧ́тисѧ твᲂегѡ̀ сн҃а , и҆ твᲂри́ти пᲂвелѣ́нїѧ є҆гѡ̀ ѿ́ срⷣца , всенепᲂро́чнаѧ
пречⷭ҇таѧ , мл҃твами твᲂи́ми наста́ви . ~Всѣ́мъ срⷣцемъ мᲂи́мъ влⷣчце бл҃га́ѧ ,
и҆спᲂвѣ́датисѧ и҆зба́вителю , спᲂдо́би дш҃ꙋ мᲂю̀ страстнꙋ́ю , ѿгᲂнѧ́щи
невѣ́дѣнїе срⷣца мᲂегѡ̀ всенепᲂро́чнаѧ . =сла́ва . Д=ш҃ꙋ мᲂю̀ сᲂхранѝ ꙗ҆́кѡ
зѣ́ницꙋ ѻ҆́ка , пᲂд̾ кро́вᲂмъ крилꙋ̀ твᲂе́ю бл҃га́ѧ пречⷭ҇таѧ , и҆ ѿ дꙋхѡ́въ
лꙋка́выхъ тᲂмле́нїѧ и҆ мꙋче́нїѧ и҆зба́ви . =и҆ нн҃ѣ . И҆=збавлѧ́ющи ꙗ҆ви́сѧ
пречⷭ҇таѧ , ѿ страсте́й наведе́нїѧ , и҆ бѣсо́въ лꙋка́выхъ , твᲂегѡ̀ раба̀ ,
стѧжа́вшаго тѧ̀ держа́внѡ застꙋпле́нїе , и҆ пред̾ста́тельницꙋ непᲂсты́днꙋю .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡбразꙋ́ѧ пᲂгребе́нїе тридне́внᲂе ,
пррⷪ҇къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . ~Низ̾лᲂжѝ и҆́же при́снѡ бᲂрю́щїѧ мѧ влⷣчце , и҆ ѻ҆́блакъ лꙋка́выхъ
пᲂмышле́нїи разᲂрѝ , сл҃нца пра́веднагѡ две́ри бг҃ᲂмт҃и . ~Вᲂсїѧ́й ми
пᲂкаѧ́нїѧ зарю̀ влⷣчце , и҆ ѻ҆́блаки ѕлы́хъ пᲂмышле́нїи мᲂи́хъ разрꙋшѝ ,
лю́тыми прельще́нїи , привлеко́ма же и҆ растлѣва́ема . =сла́ва . О=у҆тᲂлѝ
страсте́й мᲂи́хъ свирѣ́пꙋю вᲂлнꙋ̀ , и҆ бꙋ́рю ѕлы́хъ пᲂмышле́нїи пᲂтребѝ ,
тве́рдаѧ всѣ́хъ пред̾ста́тельнице , и҆ пᲂкро́ве пренепᲂро́чнаѧ . =и҆ ны́нѣ .
О=у҆мно́жишасѧ па́че пѣска̀ мᲂрска́гѡ , прегрѣше́нїѧ дш҃и мᲂеѧ̀ , и҆ ꙗ҆́кѡ
бре́мѧ тѧ́жко низ̾лага́етъ мѧ̀ но ты̀ дв҃це пре́жде кᲂнца̀ ᲂу҆ще́дривши спаси́
мѧ .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , д҃ .
Т=е́плᲂе застꙋпле́нїе и҆́же в̾ бѣда́хъ , и҆ пᲂмо́щницꙋ на́шꙋ , и҆ к̾ бг҃ꙋ
премѣне́нїе , є҆ю́же тлѝ и҆зба́вихᲂмсѧ , бцⷣꙋ вѣ́рнїи ᲂу҆бл҃жа́емъ .

=пѣ́снь , з҃ . і҆рмо́съ . А҆=враа́мстїи дре́вле в̾ вавилѡ́нѣ ѻ҆́трᲂцы ,
в̾ пещѝ пла́мень пᲂпра́вше хвала́ми вᲂпїю́ще , ѻ҆ц҃ъ на́шихъ бж҃е блгⷭ҇ве́нъ
є҆сѝ . ~Тѧ̀ бцⷣе чⷭ҇таѧ призыва́ю вѣ́рнѡ , смире́ннᲂе ми сᲂблюдѝ се́рдце , и҆
и҆зба́ви мѧ пла́мене мꙋче́нїѧ , и҆ тмы̀ вѣ́чныѧ . ~Раздерѝ дв҃о чⷭ҇таѧ ,
сн҃а твᲂегѡ̀ кᲂпїе́мъ , мᲂи́хъ прегрѣше́нїи рꙋкᲂписа́нїи , и҆ мᲂлю́сѧ
и҆зба́ви мѧ ѡ҆держа́нїѧ всѧ́кᲂгѡ , в̾ ча́съ кᲂнчи́ны мᲂеѧ̀ . =сла́ва .
О=у҆гасѝ дв҃о чⷭ҇таѧ щедро́тъ твᲂи́хъ ѡ҆дᲂжде́нїи пе́щь , и҆ мᲂи́хъ сле́зъ
стрꙋѧ́ми , ꙗ҆́же ми и҆схᲂда́тай ѕѡ́лъ мᲂи́хъ мно́жество , бѣсо́вскимъ
дѣ́йствᲂмъ . =и҆ ны́нѣ . И҆=зба́ви на́съ и҆скꙋше́нїи нахᲂдѧ́щихъ , є҆ди́на
сло́вꙋ мт҃и при́снѡ дв҃о , и҆ всѧ́кᲂгѡ мꙋче́нїѧ , и҆́же вᲂи́стинꙋ тѧ разꙋ́мнѡ
пᲂю́щихъ во всѧ̀ вѣ́ки .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
бл҃гᲂслᲂви́те гдⷭ҇нѧ гдⷭ҇а . ~Дш҃ꙋ мᲂю̀ бᲂлѧ́щꙋю и҆сцѣлѝ , и҆ ᲂу҆́мъ
ѡ҆мраче́нныи прᲂсвѣтѝ , и҆ ѻ҆гнѧ̀ и҆схи́ти , и҆ вѣ́чныхъ неи҆з̾глаго́ланныхъ
мꙋ́къ , бцⷣе дв҃о бг҃ᲂневѣ́сто . ~Прекло́ньсѧ без̾слᲂве́сными страстьмѝ ,
во глꙋбинꙋ̀ пᲂги́бели снидо́хъ , и҆ пла́меню сᲂжже́нїе са́мсѧ сᲂдѣ́лахъ .
ѿ ни́хже мѧ и҆зба́ви бцⷣе дв҃о раба̀ твᲂегѡ̀ . =сла́ва . Ѕ=ѡ́лъ мᲂи́хъ пꙋчи́нꙋ
и҆з̾сꙋшѝ , милᲂсе́рдїѧ ро́ждьши пꙋчи́нꙋ , и҆зба́вителѧ и҆ гдⷭ҇а . и҆ плѣни́цы
ѕѡ́лъ мᲂи́хъ разрѣшѝ пре́же кᲂнчи́ны , ꙗ҆́же сп҃са всѣ́хъ ро́ждьшаѧ . =и҆
ны́нѣ . В=ᲂпло́щьсѧ ѿ ᲂу҆тро́бы твᲂеѧ̀ гдⷭ҇ь , гдⷭ҇ьствꙋѧи тва́рїю , и҆ тебѐ
дв҃це гжⷭ҇ꙋ пᲂказа́въ , ви́димымъ же всѣ́мъ и҆ неви́димымъ , ꙗ҆́кѡ мт҃рь
прᲂславлѧ́ѧ непᲂро́чнꙋю .

=пѣ́снь , ѳ҃ . і҆рмо́съ . Є҆́=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~Непло́дно бы́вшо
бжⷭ҇твеныхъ дᲂбрᲂдѣ́телей , срⷣце мᲂѐ пречⷭ҇таѧ бцⷣе дв҃о пᲂкажѝ
плᲂдᲂно́сно , и҆́же ѿ непло́дныѧ ро́ждьшаѧсѧ , хᲂтѣ́нїемъ всѧ̀ претвᲂрѧ́ющагѡ
ма́нїемъ , да пᲂю́ тѧ всепѣ́тꙋю . ~Свѣ́тᲂмъ твᲂи́мъ ѡ҆зари́ мѧ пренепᲂро́чнаѧ ,
ро́ждьшаѧ свѣ́тъ непристꙋ́пныи , разженѝ ѻ҆́блаки страсте́й мᲂи́хъ , и҆ ѿ тмы̀
несвѣ́тлыѧ и҆схити́ мѧ , и҆ бжⷭ҇твенагѡ свѣ́та спᲂдо́би , ꙗ҆́кѡ да пᲂю́ тѧ
мт҃и дв҃о . =сла́ва . К=рᲂпле́нїемъ чⷭ҇таѧ твᲂи́хъ щедро́тъ , ѡ҆мы́й гнᲂе́нїѧ
се́рдца мᲂегѡ̀ , и҆стᲂча́ти ми при́снѡ спᲂдо́би стрꙋѝ сле́зъ мᲂи́хъ , пᲂто́ки
страсте́й ᲂу҆крᲂча́ющи , и҆ мꙋ́ки и҆збавлѧ́ющи . =и҆ ны́нѣ . Б=л҃гᲂлюби́ваго
бг҃а ро́ждьши , бг҃ᲂлюби́ваѧ бцⷣе , любве́ мѧ плᲂтьскі́ѧ лꙋка́выѧ ны́нѣ вско́рѣ
свᲂбᲂдѝ влⷣчце , и҆ пᲂрабᲂтѝ бжⷭ҇твенѣй во́ли , лѣ́нᲂстїю пᲂгиба́ющаго .
=та́же , д=ᲂсто́йнѡ є҆́сть . =и҆= про́чеє , ѡ҆бы́чно . =и҆= ѿпꙋ́стъ .

В=ъ сꙋбо́тꙋ , на ᲂу҆́трени . по а҃ , стихᲂло́гїи . сѣда́льны , мч҃нчны .
гла́съ , д҃ . Д=не́сь а҆́нг҃льскаѧ во́инства в̾ па́мѧть стрⷭ҇тᲂте́рпецъ
прїидо́ша , вѣ́рныхъ мы́сли прᲂсвѣти́ти , и҆ вселе́ннꙋю бл҃гᲂда́тїю
ᲂу҆ѧсни́ти . ѿ ни́хже бж҃е ᲂу҆мᲂле́нъ быва́ѧ , да́рꙋй на́мъ ве́лїю ми́лᲂсть .
=сти́хъ : ди́венъ бг҃ъ во ст҃ы́хъ свᲂи́хъ бг҃ъ і҆и҃левъ . К=рⷭ҇то́мъ
вᲂѡ҆рꙋжи́вшесѧ , стрⷭ҇тᲂте́рпцы твᲂѝ хрⷭ҇тѐ бж҃е на́шъ , пᲂбѣди́ша
кᲂзнᲂва́нїѧ началᲂѕло́бнагѡ врага̀ . вᲂсїѧ́ша ꙗ҆́кѡ свѣти́ла , чл҃ки
наставлѧ́юще даю́тъ и҆сцѣле́нїѧ вѣ́рᲂю прᲂсѧ́щимъ . тѣ́хъ мᲂльба́ми спасѝ дш҃а
на́ша . =сла́ва , и҆ нн҃ѣ , боⷢ҇ . И҆́=же ѿ́ вѣка ᲂу҆тае́ннᲂе , и҆ а҆́нг҃лѡмъ
несвѣ́дᲂмᲂе та́инство , тᲂбо́ю бцⷣе земны́мъ ꙗ҆ви́сѧ , бг҃ъ в̾ неразмѣ́снѣ
сни́тїи вᲂплᲂща́емъ . и҆ крⷭ҇тъ во́лею на́съ ра́ди вᲂспрїе́мъ , и҆́мже
вᲂскресѝ первᲂзда́ннаго , и҆ спасѐ ѿ сме́рти дш҃а на́ша .

=по в҃ , стихᲂло́гїи . сѣда́льны , гла́съ , д҃ . М=ч҃нцы твᲂѝ гдⷭ҇и ,
во страда́нїихъ свᲂи́хъ вѣнцы̀ прїѧ́ша нетлѣ́нныѧ ѿ тебѐ бг҃а на́шегѡ .
и҆мꙋ́ще бо крѣ́пᲂсть твᲂю̀ непᲂбѣди́мꙋю , мꙋ́чащихъ ᲂу҆праздни́ша , и҆
сᲂкрꙋши́ша бѣсо́мъ немᲂщна́ѧ шата́нїѧ . тѣ́хъ мл҃твами хрⷭ҇тѐ бж҃е спасѝ дш҃а
на́ша . =сти́хъ := =мно́ги ско́рби пра́веднымъ , и҆ ѿ всѣ́хъ и҆́хъ и҆зба́витъ
и҆́хъ гдⷭ҇ь . И҆́=же во все́мъ ми́рѣ мч҃нкъ твᲂи́хъ гдⷭ҇и , ꙗ҆́кѡ багрѧ́ницею и҆
ви́ссᲂмъ , крᲂвьмѝ и҆́хъ цр҃кви твᲂѧ̀ ᲂу҆краси́вшисѧ , тѣ́ми вᲂпїе́тъ тѝ
хрⷭ҇тѐ бж҃е , лю́демъ свᲂи́мъ щедро́ты твᲂѧ̀ низ̾пᲂслѝ , ми́ръ гра́дꙋ твᲂемꙋ̀
да́рꙋй , и҆ дш҃а́мъ на́шимъ ве́лїю млⷭ҇ть . =сти́хъ : бл҃же́ни ꙗ҆́же и҆збра̀
и҆ прїѧ́тъ и҆́хъ гдⷭ҇ь , и҆ па́мѧть и҆́хъ ѿ́ рᲂда в̾ ро́дъ . Д=ꙋ́ши ꙗ҆́же
преста́вилъ є҆сѝ сп҃се ѿ вре́менныхъ , пᲂко́й ꙗ҆́кѡ бл҃гᲂꙋтро́бенъ и҆
всеси́ленъ , и҆ є҆ди́нъ чл҃кᲂлю́бецъ , прᲂстѝ ꙗ҆́кѡ ще́дръ сᲂдѣ́ѧннаѧ и҆́ми .
пᲂми́лꙋй ми́лᲂстиве рꙋ́кꙋ свᲂе́ю дѣ́ло , мл҃твами бцⷣы є҆ди́не чл҃кᲂлю́бче .
=сла́ва , и҆ ны́нѣ , боⷢ҇ . Ч=и́стаѧ всенепᲂро́чнаѧ и҆ неи҆скꙋсᲂмꙋ́жнаѧ , ꙗ҆́же
є҆ди́на без̾лѣ́тнаго сн҃а и҆ сло́ва бж҃їѧ в̾ лѣ́та ро́ждьши , сегѡ̀ со ст҃ы́ми
и҆ честны́ми патрїа́рхи , и҆ мч҃нки и҆ прᲂро́ки , и҆ препᲂдо́бными мᲂлѝ ,
дарᲂва́ти на́мъ ѡ҆чище́нїе и҆ ве́лїю млⷭ҇ть .

К=ано́нъ , ст҃ы́мъ мч҃нкѡмъ , и҆ ст҃лемъ . и҆ пррⷪ҇кѡмъ и҆ прпⷣбнымъ .
твᲂре́нїе і҆ѡ́сифᲂво . гла́съ , д҃ . пѣ́снь , а҃ . і҆рмо́съ . Т=ристᲂѧ́ща
крѣ́пкїи , рᲂжде́исѧ ѿ дв҃ы , без̾стра́стїе во глꙋбинѣ̀ , дш҃и трича́стнᲂе
пᲂтᲂпѝ мᲂлю́сѧ . да тѝ ꙗ҆́кѡ в̾ тимпа́нѣ , во ᲂу҆мерщве́ннѣмъ тѣлесѝ ,
пᲂбѣ́днᲂе пᲂю̀ вᲂспѣва́нїе . =запѣ́въ : ст҃і́и мч҃нцы , мᲂли́те бг҃а ѡ҆ на́съ .
мⷱ҇ꙋ . П=рᲂсвѣща́етсѧ при́снѡ честна́ѧ цр҃кви , по́двиги свѣ́тлыми гдⷭ҇нихъ
страда́лецъ , и҆ хрⷭ҇та̀ сл҃нца вᲂсїѧ́вшагѡ ѿ дв҃ы , и҆ тмꙋ̀ разгна́вшагѡ
пре́лести , сла́витъ ликꙋ́ющи . =запѣ́въ : ст҃і́и всѝ , мᲂли́те бг҃а ѡ҆ на́съ .
В=ᲂсхва́лимъ вѣ́рнѡ хрⷭ҇то́вы первᲂсщ҃е́нники , и҆зрѧ́дныѧ лю́ди ᲂу҆па́сшїѧ
до́брѣ , и҆ свѣ́тлѡ да пᲂхва́лимъ сᲂбо́ръ ве́сь , препᲂдо́бнѡ пᲂжи́вшихъ , и҆
тѣле́сныѧ сла́сти ᲂу҆мертви́вшихъ дх҃ᲂмъ . ~Крѣ́пᲂсть ѿ́ бг҃а жена́мъ
дарᲂва́сѧ , в̾ пᲂстѣ̀ терпѣли́внѡ страда́нїемъ врага̀ пᲂпра́вше бл҃гᲂда́тїю ,
гдⷭ҇и тѣ́хъ мл҃твами и҆ прᲂро́къ ст҃ы́хъ твᲂи́хъ , ми́лᲂсти твᲂѧ̀ всѣ́мъ
низ̾пᲂслѝ . =сла́ва . Ѡ҆=правда́й хрⷭ҇тѐ рабы̀ свᲂѧ̀ , и҆́хже пра́веднымъ
прᲂмышле́нїемъ , ѿ житїѧ̀ тлѣ́ннагѡ , к̾ нетлѣ́ннѣй жи́зни преве́лъ є҆сѝ ,
со всѣ́ми же твᲂи́ми пра́ведными ликᲂствᲂва́ти спᲂдо́би , тѣ́хъ презира́ѧ
прегрѣше́нїѧ . =боⷢ҇ . И҆=збавлѧ́ѧ на́съ ѿ ѡ҆сꙋжде́нїѧ пе́рвагѡ , сн҃ъ
бж҃їи , бл҃гᲂи҆зво́ли чⷭ҇таѧ и҆ сн҃ъ бы́ти тво́й . тѣ́мже и҆ всыни́вшесѧ тебѐ
ра́ди , нбⷭ҇наго бл҃гᲂслᲂви́мъ ѻ҆ц҃а пᲂю́ще тебѐ .

Д=рꙋгі́и , кано́нъ , ᲂу҆со́пшимъ . є҆го́же пᲂе́мъ нарѧдꙋ̀ и҆дѣ́же нѣ́сть
минѣ́и . і҆рмо́съ . М=о́рѧ чермна́гѡ . =запѣ́въ : ди́венъ бг҃ъ во ст҃ы́хъ
свᲂи́хъ бг҃ъ і҆и҃левъ . Є҆́=мъ за деснꙋ́ю рꙋ́кꙋ ра́бъ свᲂи́хъ , наставлѧ́ѧ и҆́хъ
на па́жить без̾сме́ртнꙋю сп҃се , на зрѣ́нїе дᲂбро́ты твᲂеѧ̀ , страстᲂно́сцы
мч҃нки ᲂу҆мᲂле́нъ быва́ѧ .

=запѣ́в̾ : пᲂко́й гдⷭ҇и дш҃а ᲂу҆со́пшихъ ра́бъ свᲂи́х̾ . Н=еи҆зрече́ннꙋю и҆
бл҃же́ннꙋю сла́вꙋ твᲂю̀ , преста́вльшїѧсѧ вѣ́рᲂю , наслѣ́дᲂвати спᲂдо́би
хрⷭ҇тѐ , презира́ѧ прегрѣше́нїѧ и҆́хъ , и҆ ѡ҆правда́ѧ бл҃гᲂда́тїю ,
и҆злїѧ́нїемъ твᲂеѧ̀ кро́ве . =сла́ва . М=е́ртвᲂстїю свᲂе́ю живᲂно́снᲂю ,
ᲂу҆мертви́телѧ ᲂу҆мертви́лъ є҆сѝ хрⷭ҇тѐ бж҃е . и҆́хже прїѧ́тъ , и҆ и҆́мже
твᲂю̀ вᲂз̾даѧ̀ жи́знь , са́мъ ны́нѣ ᲂу҆пᲂко́й вѣ́рныѧ рабы̀ твᲂѧ̀ . =и҆ ны́нѣ ,
боⷢ҇ . К=расе́нъ превысᲂча́йшими дᲂбро́тами ꙗ҆́кѡ бж҃їи сн҃ъ , а҆ ꙗ҆́кѡ
и҆з̾ тебѐ дв҃о вᲂплᲂти́выисѧ , на́ древѣ пᲂвѣ́шенъ бы́въ , дᲂбро́ты
не и҆мѣ́ѧше , сме́рть за всѣ́хъ прїѧ́тъ .

=пѣ́снь , г҃ . і҆рмо́съ . Л=ꙋ́къ си́льныхъ и҆знемо́же , а҆ не́мᲂщнїи
препᲂѧ́сашасѧ си́лᲂю . сегѡ̀ ра́ди вᲂз̾весели́сѧ , ѡ҆́ гдⷭ҇ѣ срⷣце мᲂѐ .
=мⷱ҇ꙋ . Ꙗ҆́=кᲂже а҆́гньцы дᲂбрᲂпᲂбѣ́днїи мч҃нцы закᲂле́ни бы́вше , хрⷭ҇то́ви
принесо́шасѧ , закла́вшемꙋсѧ а҆́гньцꙋ и҆ сло́вꙋ бж҃їю за всѣ́хъ и҆збавле́нїе .
~Оу҆ста̀ бж҃їѧ бы́вше сщ҃еннᲂтаи́нницы , ѿ недᲂсто́йныхъ и҆зведо́ша
дᲂсто́йныѧ . ᲂу҆че́ньми сщ҃е́нными прᲂсвѣща́юще . ~Ѻ҆брѣ́те прпⷣбныхъ
сᲂсло́вїе , вᲂздержа́нїѧ ра́ди пи́щꙋ не и҆зживꙋ́щꙋю , пита́ѧсѧ зрѣ́нїемъ
бжⷭ҇твеными вᲂсхᲂжде́нїи . =сла́ва . В=сѧ̀ хрⷭ҇тѐ , и҆́хже в̾ вѣ́рѣ
преста́вилъ є҆сѝ , мᲂльба́ми всѣ́хъ ст҃ы́хъ твᲂи́хъ пᲂко́й , презрѣ́въ ꙗ҆́же
сᲂдѣ́ѧннаѧ в̾ житїѝ , тѣ́хъ прегрѣше́нїѧ . =боⷢ҇ . Х=валꙋ̀ бг҃ꙋ принесе́мъ ,
и҆́же ѿ дв҃ы ро́ждьшемꙋсѧ пло́тїю , и҆ же́нъ ли́ки , а҆́нг҃льскимъ лико́мъ
сᲂвᲂкꙋ́пльшемꙋ .

=и҆́нъ , і҆рмо́съ . Н=емꙋ́дрᲂстїю ни си́лᲂю . =ди́венъ бг҃ъ . П=ᲂбѣди́вше
и҆́дᲂльскꙋю пре́лесть мч҃нцы , влⷣкꙋ и҆ бг҃а ны́нѣ мо́лѧтъ , дарᲂва́ти пре́жде
скᲂнча́вшимсѧ бжⷭ҇твеныи пᲂко́й . =пᲂко́й гдⷭ҇и . Ѻ҆=браща́ющеєсѧ ѻ҆рꙋ́жїе
преминꙋ́ти бл҃гᲂвᲂлѝ , и҆ дре́ва живо́тнагѡ пᲂдо́бно прича́стїе ᲂу҆лꙋчи́ти ,
и҆́хже преста́вилъ є҆сѝ рабы̀ свᲂѧ̀ влⷣко . =сла́ва . В=ъ раѝ хрⷭ҇тѐ пи́щи
вᲂдвᲂри́тисѧ рабѡ́мъ ти спᲂдо́би . и҆дѣ́же гла́съ чи́стъ пра́зднꙋющихъ ,
сᲂгрѣше́нїемъ ѡ҆ставле́нїе тѣ́мъ да́рꙋѧ . =и҆ ны́нѣ , боⷢ҇ . Б=жⷭ҇твенᲂмꙋ
ржⷭ҇твꙋ̀ , дв҃ство сᲂчета́ла є҆сѝ пречи́стаѧ , зижди́телѧ бо всѧ́ческимъ
несказа́ннѡ рᲂдила̀ є҆сѝ , є҆го́же хᲂтѣ́нїю всѧ̀ пᲂвинꙋ́ютсѧ .

=пѣ́снь , д҃ . і҆рмо́съ . С=ѣдѧ́и во сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . =мⷱ҇ꙋ . С=щ҃е́ннѣйшеє
прᲂсла́висѧ , мч҃нкѡмъ сᲂсло́вїе , сщ҃е́ннѡ прᲂсла́виша ᲂу҆́ды свᲂи́ми гдⷭ҇а ,
и҆́же ѿ всѣ́хъ а҆́нг҃лъ сла́вимаго , и҆ мо́лѧтсѧ и҆зба́витисѧ на́мъ ѿ всѧ́кїѧ
ско́рби . ~Оу҆́мъ невеще́ственагѡ свѣтᲂзаре́нїѧ сїѧ́ющь , и҆мꙋ́ще бжⷭ҇твенїи
ст҃лїє , но́щь всѧ́кїѧ пре́лести разрꙋши́сте , и҆ неле́стнымъ наставле́нїемъ
наста́висте , бг҃ᲂи҆збра́ннᲂе ста́до хрⷭ҇то́во к̾ ра́зꙋмꙋ . ~Оу҆краси́сѧ
прпⷣбныхъ мнᲂгᲂчи́сленᲂе мно́жество , и҆ вᲂзвели́чисѧ бжⷭ҇твеныхъ же́нъ
є҆ди́нственᲂе тᲂржество̀ , и҆ прᲂро́къ пᲂчте́сѧ сᲂбо́ръ ст҃ы́и ,
со а҆́нг҃льскими сᲂбо́ры сᲂє҆дини́всѧ ра́дꙋѧсѧ . =сла́ва . А҆́=нг҃лѡмъ
сᲂгра́ждане бы́вше ст҃і́и мч҃нцы , ᲂу҆со́пшимъ всѣ́мъ и҆спрᲂси́те
ѡ҆слабле́нїе , и҆ раѧ̀ бжⷭ҇твенагѡ вселе́нїе , и҆ прегрѣше́нїемъ кᲂне́чнᲂе
и҆збавле́нїе . =боⷢ҇ . И҆́=же дв҃ꙋю тѧ̀ сᲂхрани́въ по ржⷭ҇твѣ̀ нетлѣ́ннꙋ , дв҃ы
всѧ̀ тебѐ ѡ҆бстᲂѧ́щїѧ прᲂсла́ви , с̾ ни́ми же непреста́ннѡ мᲂли́сѧ , спасти́сѧ
ѿ всѧ́кїѧ ско́рби и҆ напа́сти дш҃а́мъ на́шимъ .

=и҆́нъ , і҆рмо́съ . В=ᲂздви́жена тѧ̀ . =ди́венъ бг҃ъ . Ꙗ҆́=вльшесѧ мч҃нцы
ꙗ҆́кѡ свѣти́льницы , не́бо прᲂсвѣща́ютъ цр҃ко́внᲂе , и҆́же и҆ ᲂу҆ сп҃са хрⷭ҇та̀
про́сѧтъ , дарᲂва́ти ᲂу҆со́пшимъ ѡ҆слабле́нїе . =пᲂко́й гдⷭ҇и . Ж=е́злъ си́лы
и҆мꙋ́ще крⷭ҇тъ тво́й рабѝ твᲂѝ , мирско́е мо́ре прᲂидо́ша . и҆́хже вселѝ
в̾ го́рꙋ твᲂю̀ гдⷭ҇и , в̾ не́й же сᲂдѣ́ла ст҃ы́ню . =сла́ва . В=ъ жили́ща
вᲂи́стинꙋ вᲂзлю́бленаѧ , и҆́хже и҆збра̀ влⷣко и҆ ꙗ҆́же прїѧ́тъ рабы̀ свᲂѧ̀ ,
бл҃гᲂвᲂлѝ всели́тисѧ ꙗ҆́кѡ млрⷭ҇дъ , и҆дѣ́же пра́ведныхъ дꙋ́си . =и҆ ны́нѣ ,
боⷢ҇ . И҆́=же ме́ртвыми и҆ живы́ми ѡ҆блада́ѧи , вᲂпло́щьсѧ ꙗ҆́кѡ чл҃къ
и҆з̾ тебѐ бг҃ᲂмт҃и , сме́рть претерпѣ̀ пло́тїю без̾сме́ртныи , разрꙋши́въ
сме́рти си́лꙋ .

=пѣ́снь , є҃ . і҆рмо́съ . Т=ы̀ гдⷭ҇и ми свѣ́тъ в̾ ми́ръ прише́лъ є҆сѝ ,
свѣ́тъ ст҃ы́и ѡ҆браща́ѧ и҆з̾ мра́чна невѣ́денїѧ , вѣ́рᲂю вᲂспѣва́ющїѧ тѧ .
~Вᲂзнᲂси́ми на крⷭ҇тъ , и҆ кᲂле́сы сᲂкрꙋша́еми , сᲂсѣца́еми же на ᲂу҆́ды
крѣ́пцыи мч҃нцы , бг҃ꙋ ꙗ҆ви́шасѧ не ѿсѣ́чени . =мⷱ҇ꙋ . С=паси́телїе вѣ́рнымъ
ст҃лїє бы́вше , приведо́сте а҆́гньцꙋ и҆ влⷣцѣ , и҆́хже пастѝ прпⷣбнѣ
в̾вѣ́ристесѧ . ~Мѧте́жей мирски́хъ ѿлꙋчи́стесѧ прпⷣбнїи , ᲂу҆мири́сте сердца̀
ѿ страсте́й , и҆ всѣ́хъ бг҃ꙋ сн҃ᲂве бы́сте . =сла́ва . Б=жⷭ҇твенїи прᲂро́цы ,
и҆ же́нъ сᲂсло́вїе бг҃ꙋ ᲂу҆гᲂди́вшїи , пре́жде ᲂу҆со́пшимъ прᲂси́те пᲂко́й .
=боⷢ҇ . Б=г҃ъ в̾ тѧ̀ всели́всѧ пречⷭ҇таѧ дв҃о , сᲂдѣ́ла челᲂвѣ́ки свᲂеѧ̀ сла́вы
бжⷭ҇твенаѧ жили́ща .

=и҆́нъ і҆рмо́съ , то́йже . ди́венъ бг҃ъ . Т=ы̀ гдⷭ҇и твᲂегѡ̀ влⷣчествїѧ
прᲂсла́вилъ є҆сѝ мч҃нки . тѣ́хже ра́ди пре́жде ᲂу҆со́пшїѧ пᲂко́й , ꙗ҆́кѡ
бл҃гᲂꙋтро́бенъ . =пᲂко́й гдⷭ҇и . Б=ескᲂне́чныи живо́тъ , кра́снᲂе ра́дᲂванїе ,
и҆ непреста́ющеє весе́лїе , пре́жде ᲂу҆ме́ршимъ пᲂда́ждь , мнᲂгᲂми́лᲂстиве .
=сла́ва . Є҆=ди́не бл҃же , и҆ и҆сто́чниче бл҃гᲂсти , ᲂу҆пᲂко́й и҆́же в̾ вѣ́рѣ ,
твᲂи́мъ пᲂзна́нїемъ житїѐ скᲂнча́вшихъ . =и҆ ны́нѣ , боⷢ҇ . П=ᲂе́мъ тѧ
бг҃ᲂмт҃и , є҆ю́же сꙋ́щимъ во тмѣ̀ вᲂсїѧ̀ неи҆зрече́нныи и҆ непристꙋ́пныи
свѣ́тъ , и҆ любо́вїю бл҃жи́мъ .

=пѣ́снь , ѕ҃ . і҆рмо́съ . П=рїидо́хъ во глꙋбины̀ мᲂрскі́ѧ , и҆ пᲂтᲂпи́ла мѧ
є҆́сть бꙋ́рѧ мно́гихъ ми прегрѣше́нїи . но ꙗ҆́кѡ бг҃ъ , и҆з̾ тлѝ вᲂз̾ведѝ
живо́тъ мо́й мнᲂгᲂмлⷭ҇тиве . =мⷱ҇ꙋ . Ꙗ҆́=кѡ прече́стно ка́менїе мч҃нцы
по землѝ премꙋ́дрѡ валѧ́ющесѧ , ѕлᲂче́стїѧ зда́нїе всѐ низ̾верго́сте , и҆
хра́мы бж҃їѧ бы́сте . =Ѿ= мꙋ́ки нꙋ́жныѧ спаса́йте пᲂдрꙋ́чники всѧ̀ , ст҃лїє
пра́веднїи и҆ прпⷣбнїи , и҆́же ѡ҆ хрⷭ҇тѐ ста́до сᲂблюда́юще . сегѡ̀ ра́ди
ᲂу҆блажа́етесѧ . ~Рече́нїемъ прᲂро́ческимъ пᲂслѣ́дꙋюще , же́нъ мно́жество
во страда́нїихъ же и҆ в̾ пᲂстѣ̀ , и҆́же ѿ жены̀ дв҃цы вᲂсїѧ́вшемꙋ бг҃ꙋ сло́вꙋ
ᲂу҆гᲂди́ша . =сла́ва . В=сѣ́мъ живᲂтѐ ᲂу҆ме́ршимъ ꙗ҆́же ѿ на́съ вѣ́рᲂю ,
прише́дшїѧ к̾ тебѣ̀ зижди́телю , во́ свѣтѣ со ст҃ы́ми твᲂи́ми мнᲂгᲂмлⷭ҇тиве
спᲂдо́би . =боⷢ҇ . О=у҆сты̀ и҆ ѧ҆зы́кᲂмъ и҆ срⷣцемъ и҆спᲂвѣ́даю тѧ̀
ѻ҆трᲂкᲂви́це , бг҃а на́шегѡ чⷭ҇тꙋю мт҃рь . и҆ твᲂи́мъ хᲂда́тайствᲂмъ
и҆зба́ви мѧ вѣ́чнагѡ ѡ҆сꙋжде́нїѧ .

=и҆́нъ , і҆рмо́съ . П=ᲂжрꙋ́ти со́ гласᲂмъ . =ди́венъ бг҃ъ . К=ᲂпїѐ
бжⷭ҇твенаѧ твᲂѧ̀ ре́бра прᲂбо́дшеє , ѡ҆браща́ющеєсѧ ѻ҆рꙋ́жїе ᲂу҆ви́дѣвшимъ
сп҃се да ѿстꙋ́питъ ѿ ра́бъ твᲂи́хъ мᲂльба́ми страстᲂте́рпецъ твᲂи́хъ . =пᲂко́й
гдⷭ҇и . Н=а́ древѣ пᲂвѣ́шенъ бы́въ сп҃се мо́й , ра́й ѿве́рзлъ є҆сѝ , в̾ вѣ́рѣ
ᲂу҆́бѡ преста́вленыѧ во́нь вселѝ , ꙗ҆́кѡ ще́дръ , и҆ твᲂеѧ̀ жи́зни прича́стники
пᲂкажѝ . =сла́ва . П=а́жити живо́тныѧ спᲂдо́би наслади́тисѧ , и҆́же к̾ тебѣ̀
влⷣко бл҃гᲂче́стно прехᲂдѧ́щїѧ сме́ртїю , и҆ с̾ пра́ведными и҆́же ѿ́ вѣка
сᲂпричтѝ . =и҆ ны́нѣ , боⷢ҇ . С=ло́во ꙗ҆́кѡ бг҃ъ сы́и неви́димъ , и҆ вᲂпло́щьсѧ
ви́димъ бы́сть , ѿ дв҃ы ѻ҆трᲂкᲂви́цы неи҆скꙋсᲂмꙋ́жныѧ , и҆ сме́ртїю свᲂе́ю ,
сме́рть разрꙋшѝ .

=пѣ́снь , з҃ . і҆рмо́с̾ . А҆=враа́мстїи дре́вле в̾ вавило́нѣ ѻ҆́трᲂцы ,
в̾ пещѝ пла́мень пᲂпра́вше хвала́ми вᲂпїю́ще , ѻ҆ц҃ъ на́шихъ бж҃е блгⷭ҇ве́нъ
є҆сѝ . =мⷱ҇ꙋ . В=лⷣки хрⷭ҇та̀ ѡ҆сщ҃е́нныѧ сᲂсꙋ́ды , цр҃кви забра́ла и҆
стᲂлпы̀ , гдⷭ҇ни мч҃нки в̾ весе́лїи дꙋ́шъ вᲂспᲂе́мъ сᲂгла́снѡ . ~Ст҃лїє
хрⷭ҇то́вы , и҆ прпⷣбныхъ всѣ́хъ ли́къ бжⷭ҇твеныи ра́дꙋетсѧ , с̾ вы́шними
си́лами . тѣ́хъ мл҃твами хрⷭ҇тѐ , спаса́й пᲂю́щихъ тѧ̀ . ~Пᲂслꙋша́нїе бл҃го́е
же́нъ препᲂдо́бныхъ , и҆ страда́льно прᲂсїѧ́вшихъ , до́брѣ пᲂказа́вше ,
преслꙋша́нїемъ є҆́ввꙋ , ᲂу҆ѧзви́вшаго низ̾лᲂжи́ша . =сла́ва . Т=ы̀ и҆́же а҆́да
разрꙋши́въ , и҆ сме́рть пᲂпра́въ свᲂе́ю сме́ртїю , и҆́хже преста́вилъ є҆сѝ
в̾ вѣ́рѣ ᲂу҆пᲂко́й , и҆ раѧ̀ пᲂкажѝ жи́телей . =боⷢ҇ . П=ла́мень и҆́же
кꙋпинꙋ̀ дре́вле неѡ҆палѧ́ющїи , ви́дѧ закᲂнᲂпᲂло́жникъ , наꙋча́шесѧ ѻ҆́бразꙋ
ржⷭ҇тва̀ твᲂегѡ̀ , бг҃ᲂрᲂди́тельнице дв҃о при́снѡ бл҃гᲂслᲂве́наѧ .

=и҆́нъ , і҆рмо́съ . В=ъ пещѝ а҆враа́мскїѧ . =ди́венъ бг҃ъ . Т=ерпѣ́нїе же
и҆ пᲂжда́нїе , и҆ кро́ви всѣ́хъ мч҃нкъ и҆збавле́нїе прїе́мъ . бл҃гᲂче́стно
ᲂу҆со́пшїѧ ᲂу҆ тебѐ пᲂко́й , ꙗ҆́кѡ ми́лᲂстивъ и҆ бл҃гᲂпремѣни́тель . =пᲂко́й
гдⷭ҇и . П=о́лкъ причта́въ к̾ первᲂро́днымъ и҆ пра́веднымъ твᲂи́мъ сп҃се , дꙋ́ши
ра́бъ твᲂи́хъ к̾ тебѣ̀ преста́вленыѧ , спᲂдо́би непреста́ннѡ тебѐ
наслажа́тисѧ , и҆́же всѣ́ми владꙋ́щаго . =сла́ва . С=ъ весе́лїемъ и҆
с̾ дерзнᲂве́нїемъ и҆ свѣ́тлᲂстїю , сло́ве бж҃їи и҆зба́вителю , бл҃гᲂвᲂлѝ
на ѻ҆́блацѣхъ срѣ́сти тѧ , и҆́хже прїѧ́тъ нн҃ѣ ꙗ҆́кѡ ми́лᲂстивъ . =и҆ ны́нѣ ,
боⷢ҇ . Б=л҃гᲂслᲂве́наѧ бг҃ᲂрᲂди́тельнице дв҃о мт҃и ра́дꙋисѧ , тебе́ бо ра́ди
бы́сть , вᲂи́стинꙋ сме́рти пᲂтребле́нїе . живо́тъ же неразᲂри́мыи , ᲂу҆ме́ршимъ
дарᲂва́сѧ .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
блгⷭ҇ви́те гдⷭ҇нѧ гдⷭ҇а . =мⷱ҇ꙋ . С=т҃лїє пррⷪ҇цы , и҆ мч҃нцы , сщ҃е́нныи
по́двигъ скᲂнча́вшїи , сщ҃е́ннᲂе ᲂу҆лꙋчи́ша вᲂдвᲂре́нїе со а҆́нг҃лы .
с̾ ни́ми же про́сѧтъ ѡ҆чище́нїе на́мъ всѣ́мъ и҆ ми́лᲂсть . ~Прᲂсвѣти́вшесѧ
дх҃ᲂмъ прпⷣбнїи бѣсо́вскꙋю тмꙋ̀ пᲂгꙋби́ша . с̾ ни́ми же сщ҃еннᲂмч҃нцы и҆
ст҃лїє , пррⷪ҇цы с̾ пра́ведными , бг҃а во хвале́нїи сла́вѧтъ . ~И҆́же пре́жде
безꙋ́мїемъ хвалѧ́исѧ , пᲂгꙋби́ти зе́млю и҆ мо́ре , жена́ми всегда̀
пᲂпира́етсѧ , страда́нїемъ же и҆ пᲂсто́мъ , пᲂслꙋжи́вшими бг҃ᲂви
со ᲂу҆се́рдїемъ . =сла́ва . Ѻ҆= всѣ́хъ хрⷭ҇тѐ мо́лимсѧ тѝ , вѣ́рᲂю
ᲂу҆со́пшихъ ꙗ҆́кѡ млрⷭ҇дъ , си́хъ къ лико́мъ причтѝ спаса́емыхъ , не преста́ннѡ
вᲂпїю́щихъ всѧ̀ дѣ́ла бл҃гᲂслᲂви́те гдⷭ҇нѧ гдⷭ҇а . =боⷢ҇ . М=и́лᲂсти твᲂе́й
спᲂдо́би мѧ , бл҃гᲂмлⷭ҇тивнᲂе сло́во ро́ждьшаѧ бг҃ᲂрᲂди́тельнице влⷣчце , и҆
вᲂпїю́ща мѧ спасѝ , всѧ̀ дѣ́ла бл҃гᲂслᲂви́те гдⷭ҇нѧ гдⷭ҇а .

=и҆́нъ , і҆рмо́съ . Р=ꙋ́цѣ распрᲂсте́ръ . =ди́венъ бг҃ъ . М=ч҃нкѡвъ прїе́млѧ
мᲂле́нїѧ , и҆ ми́лᲂванїе к̾ є҆динᲂплеме́ннᲂмꙋ , дꙋ́ши пᲂко́й , влⷣко и҆́же
в̾ вѣ́рѣ твᲂе́й ᲂу҆со́пшихъ , грѣхѝ презрѧ̀ си́хъ вᲂпїю́щихъ ти , всѧ̀ дѣ́ла
бл҃гᲂслᲂви́те гдⷭ҇нѧ гдⷭ҇а . =пᲂко́й гдⷭ҇и . М=е́ртвъ со без̾зако́нникᲂма
вмѣни́всѧ , ме́ртвымъ и҆стᲂчи́лъ є҆сѝ жи́знь без̾сме́ртнꙋю . преста́вленыѧ
ᲂу҆́бѡ рабы̀ твᲂѧ̀ ѡ҆ наде́жди вᲂскрⷭ҇нїѧ црⷭ҇твїе твᲂѐ ᲂу҆лꙋчи́ти спᲂдо́би
сп҃се , тебѣ̀ вᲂпїю́щихъ , всѧ̀ дѣ́ла блгⷭ҇ви́те гдⷭ҇нѧ гдⷭ҇а . =сла́ва .
В=ᲂи́стинꙋ прⷭ҇нᲂтекꙋ́щїи и҆сто́чниче бл҃гᲂсти . в̾ нбⷭ҇ныхъ селе́нїихъ
скᲂнча́вшїѧсѧ рабы̀ твᲂѧ̀ , и҆ житїѐ тлѣ́ннᲂе ѡ҆ста́вльшїѧ , кро́ткѡ сп҃се
примирѝ , тебѣ̀ вᲂпїю́щихъ , всѧ̀ дѣ́ла бл҃гᲂслᲂви́те гдⷭ҇нѧ гдⷭ҇а . =и҆
нн҃ѣ , боⷢ҇ . Є҆=ди́на ты̀ ꙗ҆ви́ласѧ є҆сѝ на землѝ дв҃о пречⷭ҇таѧ , и҆
мт҃и без̾мꙋ́жнаѧ , бг҃а бо рᲂдила̀ є҆сѝ влⷣчце па́че сло́ва и҆ смы́сла , и҆
вѣ́чнꙋю жи́знь ме́ртвымъ и҆стᲂчи́ла є҆сѝ . тѣ́мже вси́ тѧ бл҃гᲂслᲂви́мъ мр҃і́е
бг҃ᲂневѣ́сто . =та́же , пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆
=пᲂкло́ны .

=пѣ́снь , ѳ҃ . і҆рмо́съ . Є҆́=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . =мⷱ҇ꙋ . В=и́дѣвше
бжⷭ҇твеныѧ да́ры мч҃нцы , и҆ по́чести прїе́млюще вели́кихъ свᲂи́хъ бᲂлѣ́зней ,
ра́дꙋютсѧ хрⷭ҇та̀ велича́юще и҆́же си́хъ вᲂи́стинꙋ вᲂз̾вели́чившаго , и҆
пᲂбѣдᲂно́сца пᲂказа́вшаго . ~Ꙗ҆́кѡ ст҃льствꙋюще лю́демъ , пᲂста́влени бы́вше
ст҃лїє бг҃ᲂпрᲂпᲂвѣ́дницы , ꙗ҆́кѡ прᲂсвѣти́вшесѧ пᲂсто́мъ , со́лнце свѣтлѣ́йше
прпⷣбнїи прᲂсїѧ́сте . вѣ́рныхъ ѡ҆зарѧ́юще дѣ́лъ вели́кихъ ꙗ҆вле́нїемъ . ~Со
сщ҃еннᲂмч҃нки кꙋ́пнѡ , и҆ со всѣ́ми прⷪ҇ро́ки , ᲂу҆бл҃жи́мъ всѧ̀ прпⷣбныѧ и҆
пра́ведники , и҆ жены̀ свѣ́тлѡ ᲂу҆гᲂди́вшїѧ . тѣ́хъ мᲂльба́ми хрⷭ҇тѐ
вᲂпїю́ще , и҆зба́ви гее́ны дꙋ́ши на́ши . =сла́ва . Є҆́=й же спᲂдо́бишасѧ
ра́дᲂсти ст҃і́и , и҆́же до́брѣ тебѣ̀ хрⷭ҇тѐ ᲂу҆гᲂди́вшїи , то́й
преста́вльшїѧсѧ к̾ тебѣ̀ вѣ́рᲂю спᲂдо́би , тѣ́хъ презира́ѧ сᲂгрѣше́нїѧ , гдⷭ҇и
є҆ди́не мнᲂгᲂмлⷭ҇тиве . =боⷢ҇ . Ꙗ҆́=вльшисѧ вы́шнихъ херꙋви́мъ , всенепᲂро́чнаѧ
превы́шши , ꙗ҆́кѡ ро́ждьши сᲂдержи́телѧ всѧ́ческимъ , вы́шши ᲂу҆́мъ мо́й
сᲂдѣ́лай , на́ страсти плᲂтьскі́ѧ ᲂу҆крѣплѧ́ющи мѧ , влⷣчьнѧѧ твᲂри́ти
хᲂтѣ́нїѧ .

=и҆́нъ і҆рмо́съ , то́йже . ди́венъ бг҃ъ . Д=а́лъ є҆сѝ и҆́стиннымъ
страда́льцемъ , и҆ мч҃нкѡмъ дерзнᲂве́нїе мᲂли́ти тѧ гдⷭ҇и , да́ждь же вѣ́рᲂю
преста́вльшимсѧ , бжⷭ҇твенᲂе тѣ́хъ ра́ди и҆збавле́нїе , в̾ мѣ́сто селе́нїѧ
ст҃а́гѡ , всели́тисѧ да́рꙋѧ . =пᲂко́й гдⷭ҇и . М=анᲂве́нїемъ вседѣ́тельнымъ ,
и҆́же всѧ́ческаѧ пᲂле́знѣ сᲂдѣ́лᲂваѧ , живы́ми и҆мѣ́ѧи ѻ҆́бласть , и҆ ме́ртвыми
гдⷭ҇ьствꙋѧ , ꙗ҆́кѡ всеси́ленъ , ᲂу҆чинѝ и҆́хже преста́вилъ є҆сѝ рабы̀ твᲂѧ̀
на вᲂда́хъ пᲂко́йныхъ . =сла́ва . И҆́=же є҆стество́мъ сы́и ꙗ҆́кѡ бл҃гъ , и҆́же
бᲂга́тыи в̾ ми́лᲂстехъ и҆ в̾ бл҃гᲂсти , и҆зба́ви ѿ тмы̀ крᲂмѣ́шныѧ ,
призыва́ющїѧ твᲂѐ и҆́мѧ , вѣ́рᲂю ѡ҆правда́въ и҆ бл҃гᲂда́тїю , си́хъ прᲂсвѣтѝ
ꙗ҆́кѡ чл҃кᲂлю́бецъ . =и҆ ны́нѣ , боⷢ҇ . Ѻ҆́=бразы всенепᲂро́чнаѧ , твᲂегѡ̀
ржⷭ҇тва̀ прⷪ҇рцы прᲂпᲂвѣ́даша . и҆́нако же дрꙋзі́и пресла́внѡ тебѣ̀ нарица́нїѧ
слага́юще . живо́тъ бо во а҆́дѣ сꙋ́щимъ рᲂдила̀ є҆сѝ , держа́вꙋ сме́рти
разрꙋша́ющїи .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ =ѱалмы̀ ѡ҆бы́чны .

=на хвали́тѣхъ , стихѣ́ры , мч҃нчны . гла́съ , д҃ . К=то̀ не ᲂу҆жаса́етсѧ зрѧ̀
ст҃і́и мч҃нцы , по́двига до́брагѡ , и҆́мже пᲂд̾виза́стесѧ . ка́кѡ во́ плᲂти
сꙋ́ще , беспло́тнаго врага̀ пᲂбѣди́сте ; хрⷭ҇та̀ и҆спᲂвѣ́дающе , и҆ крⷭ҇то́мъ
вᲂѡ҆рꙋжи́вшесѧ . тѣ́мже дᲂсто́йнѡ ꙗ҆ви́стесѧ бѣсо́мъ прᲂгᲂни́тели , и҆
ва́рварѡмъ пᲂбѣди́тели , непреста́ннѡ мᲂлѧ́щесѧ спасти́сѧ дш҃а́мъ на́шимъ .
~А҆́нг҃лѡмъ сᲂприча́стницы бы́сте ст҃і́и мч҃нцы , на сꙋди́щи хрⷭ҇та̀ мꙋ́жески
прᲂпᲂвѣ́давше . всѧ́ бо ꙗ҆́же в̾ ми́рѣ ѡ҆ста́висте кра́снаѧ ꙗ҆́кѡ несꙋ́ща ,
вѣ́рꙋ же ꙗ҆́кѡ наде́ждꙋ тве́рдꙋ ᲂу҆держа́сте . тѣ́мже и҆ ле́сть ѿгна́вше ,
и҆стᲂча́ете вѣ́рнымъ и҆сцѣле́нїемъ дарᲂва́нїѧ , непреста́ннѡ мᲂлѧ́шесѧ
спасти́сѧ дш҃а́мъ на́шимъ . ~Ка́кᲂсѧ ва́шимъ пᲂдвиго́мъ не ᲂу҆диви́мъ , ст҃і́и
мч҃нцы ; ꙗ҆́кѡ тѣ́лᲂмъ ᲂу҆мира́ющимъ ѡ҆блᲂже́ни , беспло́тныѧ врагѝ
пᲂбѣди́сте . не ᲂу҆страши́ша ва́съ мꙋчи́тельскаѧ преще́нїѧ , ни ᲂу҆жаси́ша
ва́съ мꙋ́къ прилᲂже́нїѧ . вᲂи́стинꙋ дᲂсто́йнѡ ѿ хрⷭ҇та̀ прᲂсла́вистесѧ .
~Честна̀ сме́рть ст҃ы́хъ твᲂи́хъ гдⷭ҇и . мече́мъ бо и҆ ѻ҆гне́мъ , и҆ дш҃е́ю
сᲂкрꙋше́нᲂю , прᲂлїѧ́ша кро́вь свᲂю̀ , ᲂу҆пᲂва́нїе и҆мꙋ́ще на тѧ̀ ,
вᲂспрїѧ́ти трꙋдѡ́мъ мздꙋ̀ . претерпѣ́ша бо и҆ прїѧ́ша ѿ тебѐ сп҃се ве́лїю
ми́лᲂсть . =сла́ва . пᲂко́инъ .= ~Въ пᲂко́ищи твᲂе́мъ гдⷭ҇и , и҆дѣ́же всѝ
ст҃і́и твᲂѝ пᲂчива́ютъ , ᲂу҆со́пшїѧ рабы̀ твᲂѧ̀ пᲂко́й , ꙗ҆́кѡ є҆ди́нъ сы́и
чл҃кᲂлю́бецъ . =и҆ ны́нѣ , боⷢ҇ . Є҆=ди́на чи́стаѧ и҆ пречⷭ҇таѧ дв҃о , ꙗ҆́же
бг҃а без̾сѣ́меннѡ ро́ждьшаѧ , мᲂлѝ спасти́сѧ дш҃а́мъ на́шимъ .

=на стихо́внѣ , стихѣ́ры , пᲂко́йны . гла́съ , д҃ . поⷣ . д=а́лъ є҆сѝ
зна́менїе .= В=ᲂи́стинꙋ стра́шно є҆́сть ,꙳ та́инство сме́ртнᲂе ,꙳ ка́кѡ дш҃а
ѿ́ тѣла нꙋ́ждею разлꙋча́етсѧ ,꙳ ѿ сᲂста́въ и҆ сᲂчта́нїѧ є҆сте́ственагѡ
сᲂꙋ́за ,꙳ бжⷭ҇твенымъ хᲂтѣ́нїемъ раздѣлѧ́етсѧ .꙳ тѣ́мжетисѧ мо́лимъ ,꙳
преста́вленыѧ пᲂко́й ,꙳ в̾ кро́вѣхъ пра́ведныхъ тѝ ,꙳ жизнᲂда́вче
чл҃кᲂлю́бче .

=сти́хъ : бл҃же́ни ꙗ҆́же и҆збра̀ ,꙳ и҆ прїѧ́тъ ѧ҆̀ гдⷭ҇ь . С=о́нъ
ꙗ҆влѧ́етсѧ ,꙳ вѣ́рꙋющимъ в̾ тѧ̀ сме́рть ,꙳ тебѣ̀ пᲂлᲂже́нꙋ во́ грᲂбѣ ,꙳ и҆́же
всѣ́ми владꙋ́щемꙋ ,꙳ и҆ сме́ртнꙋю держа́вꙋ разо́ршꙋ ,꙳ и҆ ᲂу҆праздни́вшꙋ є҆ѧ̀
наси́лїе мнᲂгᲂлѣ́тнᲂе .꙳ тѣ́мжетисѧ мо́лимъ ,꙳ преста́вленыѧ ᲂу҆чинѝ во́ свѣтѣ
ст҃ы́хъ тѝ ,꙳ и҆ в̾ пра́ведныхъ свѣ́тлᲂсти . =сти́хъ : дш҃а и҆́хъ ,꙳
во бл҃ги́хъ вᲂдвᲂрѧ́тсѧ . Т=ы̀ пра́вда же и҆ ѡ҆сщ҃е́нїе на́мъ бы́сть ,꙳ и҆
дш҃а́мъ и҆збавле́нїе ,꙳ ѻ҆ц҃ꙋ же приве́лъ є҆сѝ ꙳ ѡ҆правда́ны и҆ и҆зба́влены ,꙳
вᲂспрїе́мъ на́ше до́лжнᲂе запреще́нїе .꙳ и҆ ны́нѣ мо́лимъ тѧ̀ ,꙳ преста́вленыѧ
пᲂко́й ꙳ в̾ ра́дᲂсти и҆ свѣ́тлᲂсти ст҃ы́хъ тѝ ,꙳ бл҃гᲂда́телю и҆ чл҃кᲂлю́бче .

=сла́ва , и҆ ны́нѣ , боⷢ҇ . С=лᲂвесе́мъ пᲂслѣ́дꙋюще бг҃ᲂглаго́ливыхъ пррⷪ҇къ ,
бцⷣꙋ тѧ̀ всенепᲂро́чнаѧ мꙋ́дрствꙋемъ . бг҃а бо рᲂдила̀ є҆сѝ вᲂплᲂти́вшагᲂсѧ
недᲂмы́сленѡ , и҆зба́вльшаго на́съ плѣне́ныхъ сᲂгрѣше́нїи . є҆го́же ны́нѣ мᲂлѝ
пречи́стаѧ , преста́вленыѧ рабы̀ твᲂѧ̀ свᲂи́мъ прᲂсвѣти́ти ѡ҆заре́нїемъ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ , вᲂскрⷭ҇нъ , настᲂѧ́щаго
гла́са . ~пᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ сꙋбо́тꙋ , бл҃же́нны . гла́съ , д҃ .=

~Дре́ва ра́ди а҆да́мъ раѧ̀ бы́сть и҆з̾селе́нъ , дре́ва же ра́ди крⷭ҇тнагѡ
разбо́йникъ в̾ ра́й всели́сѧ . ѻ҆́въ ᲂу҆́бѡ вкꙋ́шъ , за́пᲂвѣдь престꙋпѝ
сᲂтво́ршагѡ и҆̀ . ѻ҆́въ же сраспина́емь , бг҃а тѧ̀ и҆спᲂвѣ́да таѧ́щагᲂсѧ ,
пᲂмѧни́ мѧ вᲂпїѧ̀ , во црⷭ҇твїи сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
Р=аспала́ющесѧ хрⷭ҇то́вᲂю любо́вїю ст҃і́и мч҃нцы , ѕлᲂче́стїѧ ѻ҆́гнь
ѡ҆рᲂше́нїемъ по́двигъ ᲂу҆гаси́сте , и҆ свѣти́льницы мнᲂгᲂсвѣ́тлїи цр҃кви
ꙗ҆ви́стесѧ . ѿгᲂнѧ́юще бл҃гᲂда́тїю тмꙋ̀ недꙋ́гѡвъ , и҆ скᲂрбе́й ѿ дꙋ́шъ
на́шихъ . тѣ́мже до́лжнѡ пᲂхвалѧ́емъ ва́съ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . С=т҃лїє сщ҃е́ннїи , и҆
прⷪ҇ро́къ бжⷭ҇твенᲂе сᲂсло́вїе , и҆ прпⷣбныхъ ли́цы , и҆ же́нъ ст҃ы́хъ
є҆ди́нственᲂе тᲂржество̀ , бг҃ꙋ ᲂу҆гᲂди́вше дᲂбрᲂдѣ́тельными дѣѧ́нїи и҆
прᲂсла́вишасѧ . тѣ́хъ ᲂу҆бл҃жа́емъ , мᲂльба́ми и҆́хъ мᲂлѧ́щесѧ , пᲂлꙋчи́ти
вѣ́чнагѡ живᲂта̀ и҆ прᲂсвѣще́нїѧ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . И҆=дѣ́же
сїѧ́етъ тво́й свѣ́тъ , и҆ и҆дѣ́же ли́цы ст҃ы́хъ ра́дꙋютсѧ , ѿ ню́дꙋ же ѿбѣжѐ
вᲂз̾дыха́нїе и҆ бᲂлѣ́знь , ᲂу҆чинѝ рабы̀ свᲂѧ̀ пре́же скᲂнча́вшихсѧ , и҆
ѡ҆ста́вльшїѧ житїѐ мнᲂгᲂбᲂлѣ́зненᲂе , пѣ́ти твᲂю̀ неи҆зрече́ннꙋю хрⷭ҇тѐ
бл҃гᲂсты́ню , презрѣ́въ и҆́хъ прегрѣше́нїѧ ꙗ҆́же на землѝ сᲂдѣ́ѧша .

=сла́ва . Н=еразлꙋ́чнаѧ трⷪ҇це , ꙗ҆́же во ѻ҆ц҃ѣ и҆ сн҃ѣ и҆ дꙋ́сѣ ,
сᲂє҆динѧ́ема всѧ́чески , неслива́ема со́бствы , є҆ди́нице трисᲂста́внаѧ ,
ᲂу҆ме́ршїѧ вѣ́рнѡ ᲂу҆ тебѐ пᲂко́й мᲂльба́ми ст҃ы́хъ ти мч҃нкъ , ѻ҆ц҃ъ же и҆
чⷭ҇тны́хъ прⷪ҇ркъ , пᲂдаю́щи ѡ҆чище́нїе дш҃а́мъ на́шимъ .

=и҆ ны́нѣ . Є҆=го́же рᲂдѝ ѻ҆ц҃ъ пре́жде денни́цы , сло́во зачала̀ є҆сѝ и҆
рᲂдила̀ є҆сѝ пло́тїю , бы́вша челᲂвѣ́ка сᲂверше́на , двѣма̀ пᲂзнава́ема
дѣ́йствᲂма пречⷭ҇таѧ , и҆ во́лема двѣма̀ . тᲂго̀ ᲂу҆́бѡ мᲂлѝ , ꙗ҆́кѡ
зижди́телѧ и҆ гдⷭ҇а , ᲂу҆ще́дрити на́съ тебѐ пᲂю́щихъ чⷭ҇тꙋю бг҃ᲂмт҃рь .

=кᲂне́цъ четве́ртᲂмꙋ гла́сꙋ .=





