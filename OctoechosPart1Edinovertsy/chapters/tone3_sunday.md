В=ъ сꙋбо́тꙋ ве́черъ . на ма́лѣй вече́рни . нача́ло ѡ҆бы́чно , ꙗ҆́кᲂже
ᲂу҆ка́зано в̾ пе́рвᲂмъ гла́сѣ . на гдⷭ҇и вᲂзва́хъ , стихѣ́ры вᲂскрⷭ҇ны .
гла́съ , г҃ . =з=апѣ́въ : да ᲂу҆пᲂва́етъ і҆и҃ль на́ гдⷭ҇а . Т=вᲂи́мъ крⷭ҇то́мъ
хрⷭ҇тѐ сп҃се , сме́рти держа́ва разрꙋши́сѧ , и҆ дїа́вᲂлѧ ле́сть
ᲂу҆праздни́сѧ . ро́дъ же чл҃ческїи вѣ́рᲂю спаса́емь , пѣ́снь ти всегда̀
прино́ситъ . =вⷤ . П=рᲂсвѣти́шасѧ всѧ́ческаѧ , вᲂскрⷭ҇нїемъ твᲂи́мъ гдⷭ҇и , и҆
ра́й па́ки ѿве́рзесѧ . всѧ́ же тва́рь вᲂсхвалѧ́ющи тѧ , пѣ́снь ти всегда̀
прино́ситъ .= С=ла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пᲂю̀ влады́чество ,
нераздѣ́льно и҆ несᲂзда́нно бжⷭ҇тво̀ , трⷪ҇цꙋ є҆динᲂсꙋ́щнꙋю , црⷭ҇твꙋющꙋю
во́ вѣки вѣко́мъ . =сла́ва , и҆ ны́нѣ , боⷢ҇ . В=е́лїе чꙋ́до , дв҃аѧ ро́ждьши ,
и҆ рᲂжде́ннᲂе бг҃ъ превѣ́чныи . прᲂѧвле́нно ржⷭ҇тво̀ , и҆ сᲂверша́емо па́че
є҆стества̀ . ѽ та́инствꙋ стра́шнᲂмꙋ . и҆́же разꙋмѣва́емо не и҆зрече́нно
пребыва́етъ , и҆ ви́димᲂе сѐ непᲂстиза́етсѧ . бл҃же́на є҆сѝ ты̀ пречⷭ҇таѧ
ѻ҆трᲂкᲂви́це , а҆да́ма земнᲂро́днагѡ дщѝ , и҆ бг҃а вы́шнѧгѡ ꙗ҆́вльшисѧ мт҃и .
є҆го́же мᲂлѝ , спасти́сѧ дш҃а́мъ на́шимъ .

=на стихо́внѣ , стⷯра , вᲂскрⷭ҇на . гла́съ , г҃ . С=трⷭ҇тїю твᲂе́ю хрⷭ҇тѐ ,
ѡ҆мрачи́выи сл҃нце , и҆ свѣ́тᲂмъ твᲂегѡ̀ вᲂскрⷭ҇нїѧ , прᲂсвѣще́и всѧ́ческаѧ ,
прїимѝ на́шꙋ вече́рнюю пѣ́снь чл҃кᲂлю́бче .

=и҆́ны , стихѣ́ры . прест҃ѣ́й бцⷣы . гла́съ , то́йже . сти́хъ : приведꙋ́тсѧ
цр҃ю дв҃ы во слѣ́дъ є҆ѧ̀ ,꙳ и҆ и҆́скренѧѧ є҆ѧ̀ приведꙋ́тсѧ тебѣ̀ . Ц=р҃кви
бж҃їѧ во ᲂу҆гᲂто́ванїе бжⷭ҇твꙋ̀ всест҃ы́ѧ трⷪ҇цы , бг҃ᲂра́дᲂваннаѧ
ѻ҆трᲂкᲂви́це , рѣко̀ всѧ́кїѧ бл҃гᲂсты́ни , и҆з̾ раѧ̀ прᲂи҆схᲂдѧ́щи , и҆́же
па́че ᲂу҆ма̀ , ты̀ ра́дᲂстнѡ незави́стныѧ да́ры пᲂда́ждь , всѣ́мъ рабо́мъ сѝ
чи́стаѧ , да всѝ вѣ́рнѡ бл҃гᲂдари́мъ тѧ̀ , ꙗ҆́кѡ пред̾ста́тельница є҆сѝ
чл҃ческагѡ сꙋщества̀ пречⷭ҇таѧ .

=сти́хъ : слы́ши дщѝ и҆ ви́ждь ,꙳ и҆ приклᲂнѝ ᲂу҆́хо твᲂѐ . Н=б҃о и҆́же
всѣ́хъ цр҃ѧ , бг҃ᲂвмѣсти́маѧ сѣ́ни , несѣко́маѧ гᲂра̀ , ста́мно злата́ѧ
бг҃ᲂто́чныѧ ма́нны , внꙋ́трь и҆мꙋ́щи хрⷭ҇та̀ кᲂвче́же слᲂве́сныи , но́вагѡ
завѣ́та , бг҃ᲂрᲂди́тельнице всенепᲂро́чнаѧ чⷭ҇таѧ , ѿ всѧ́кагѡ и҆зба́ви на́съ
ѡ҆ѕлᲂбле́нїѧ , и҆ наслѣ́дїѧ пра́ведныхъ спᲂдо́би на́съ .

=сти́хъ : пᲂмѧнꙋ̀ и҆́мѧ твᲂѐ ,꙳ во всѧ́кᲂмъ ро́дѣ и҆ ро́дѣ . Т=ы́ ми хрⷭ҇тѐ
мно́гїѧ грѣхѝ вѣ́си , и҆ ѡ҆ставле́нїе ми да́ждь , и҆ про́чеє живᲂта̀ мᲂегѡ̀ ,
бг҃ᲂлю́бно ᲂу҆миле́нїе се́рдцꙋ . и҆ внꙋ́трь мѧ пᲂкаѧ́нїѧ , ѡ҆ тебѣ̀ ᲂу҆крѣпѝ
жи́ти , и҆ в̾ ча́съ стра́шныи ᲂу҆лꙋчи́ти ми млⷭ҇ть . и҆ и҆́же ѡ҆деснꙋ́ю
пред̾ста́тельства и҆ вᲂспрїѧ́тїѧ , є҆́же ᲂу҆гᲂто́ва , дᲂсто́йнѡ ти сп҃се
пᲂслꙋжи́вшимъ .

=сла́ва , и҆ ны́нѣ , боⷢ҇ . П=ᲂд̾ твᲂѐ держа́внᲂе пред̾ста́тельство
прибѣга́ющїи при́снѡ , бг҃ᲂрᲂди́тельнице дв҃о , стрⷭ҇те́й мꙋчи́тельства , и҆
лꙋка́выхъ пᲂмышле́нїи и҆збавлѧ́ютсѧ . тѣ́мже рабы̀ свᲂѧ̀ на́съ , ѿ всѧ́кагѡ
вре́да и҆ тлѝ , бл҃гᲂпребы́тнᲂю ти мл҃твᲂю бл҃га́ѧ , и҆зба́вивши спасѝ , ꙗ҆́кѡ
бл҃гᲂсе́рда , да вѣ́рᲂю всѝ бл҃гᲂсло́вимъ держа́вꙋ твᲂю̀ влⷣчце .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ .= трᲂпа́рь ,
вᲂскрⷭ҇нъ . є҆=ктенїѧ̀ ,= и҆ =ѿпꙋ́стъ .



=ВЪ СУБО́ТУ НА ВЕЛИ́ЦѢЙ ВЕЧЕ́РНИ=

=нача́ло твᲂри́мъ все́й вече́рнѣй слꙋ́жбѣ , ꙗ҆́кᲂже ᲂу҆ка́зано , въ а҃ мъ
гла́сѣ . на́ гдⷭ҇и вᲂзва́хъ , стⷯры вᲂскрⷭ҇ны . гла́съ , г҃ . твᲂре́нїе ,
і҆ѡа́нна дамаски́на . и҆ пᲂе́мъ , стихѡ́въ , і҃ . =з=апѣ́въ : и҆зведѝ
и҆з̾ темни́цы дш҃ꙋ мᲂю̀ ,꙳ и҆спᲂвѣ́датисѧ и҆́мени твᲂемꙋ̀ . Т=вᲂи́мъ крⷭ҇то́мъ
хрⷭ҇тѐ сп҃се , сме́рти держа́ва разрꙋши́сѧ , и҆ дїа́вᲂлѧ ле́сть
ᲂу҆праздни́сѧ . ро́дъ же чл҃ческїи вѣ́рᲂю спаса́емь , пѣ́снь ти всегда̀
прино́ситъ .

=менѐ ждꙋ́тъ пра́ведницы ,꙳ до́ндеже вᲂзда́си мнѣ̀ . П=рᲂсвѣти́шасѧ
всѧ́ческаѧ , вᲂскрⷭ҇нїемъ твᲂи́мъ гдⷭ҇и , и҆ ра́й па́ки ѿве́рзесѧ . всѧ́ же
тва́рь вᲂсхвалѧ́ющи тѧ , пѣ́снь ти всегда̀ прино́ситъ .

=и҆з̾ глꙋбины̀ вᲂзва́хъ к̾ тебѣ̀ гдⷭ҇и ,꙳ гдⷭ҇и ᲂу҆слы́ши гла́съ мо́й .
С=ла́влю ѻ҆ц҃а и҆ сн҃а си́лꙋ , и҆ ст҃а́гѡ дх҃а пᲂю̀ влады́чество , нераздѣ́льно
и҆ несᲂзда́нно бжⷭ҇тво̀ , трⷪ҇цꙋ є҆динᲂсꙋ́щнꙋю , црⷭ҇твꙋющꙋю во́ вѣки вѣко́мъ .

=и҆́ны , стⷯры . твᲂре́нїе а҆нато́лїѧ патрїа́рха цр҃ѧ гра́да . =з=апѣ́въ :
бꙋ́дѣтѣ ᲂу҆́ши твᲂѝ ,꙳ вне́млющѣ гла́съ мл҃твы мᲂеѧ̀ . К=рⷭ҇тꙋ̀ твᲂемꙋ̀
чⷭ҇тно́мꙋ пᲂклᲂнѧ́емсѧ хрⷭ҇тѐ , и҆ вᲂскрⷭ҇нїе твᲂѐ пᲂе́мъ и҆ сла́вимъ .
ра́нᲂю бо твᲂе́ю мы̀ всѝ и҆сцѣлѣ́хᲂмъ .

=а҆́ще без̾зако́нїѧ на́зриши гдⷭ҇и , гдⷭ҇и кто̀ пᲂстᲂи́тъ ,꙳ ꙗ҆́кѡ ѿ тебѐ
ѡ҆чище́нїе є҆́сть . П=ᲂе́мъ сп҃са и҆́же ѿ дв҃ы вᲂпло́щшагᲂсѧ , на́съ бо ра́ди
распѧ́тсѧ , и҆ в̾ тре́тїи де́нь вᲂскр҃се , да́рꙋѧ на́мъ ве́лїю млⷭ҇ть .

=и҆́мене ра́ди твᲂегѡ̀ пᲂтерпѣ́хъ тѧ̀ гдⷭ҇и , пᲂтерпѣ̀ дш҃а мᲂѧ̀ в̾ сло́во
твᲂѐ ,꙳ ᲂу҆пᲂва̀ дш҃а мᲂѧ̀ на́ гдⷭ҇а . С=ꙋ́щимъ во а҆́дѣ сше́дъ хрⷭ҇то́съ
бл҃гᲂвѣстѝ , дерза́йте глаго́лѧ ны́нѣ пᲂбѣди́хъ . а҆́зъ є҆́смь вᲂскрⷭ҇нїе .
а҆́зъ вы̀ вᲂзвᲂжꙋ̀ , разо́рь сме́ртнаѧ врата̀ .

=ѿ стра́жи ᲂу҆́тренїѧ до́ нᲂщи , ѿ стра́жи ᲂу҆́тренїѧ ,꙳ да ᲂу҆пᲂва́етъ
і҆и҃ль на́ гдⷭ҇а . И҆́=же недᲂсто́йнѣ стᲂѧ́ще в̾ пречи́стѣмъ дᲂмꙋ̀ твᲂе́мъ ,
вече́рнеє пѣ́нїе вᲂз̾сыла́емъ , и҆з̾ глꙋбины̀ взыва́юще хрⷭ҇тѐ бж҃е ,
прᲂсвѣти́выи ми́ръ тридне́внымъ вᲂскрⷭ҇нїемъ свᲂи́мъ , и҆змѝ лю́ди твᲂѧ̀ ,
и҆з̾ рꙋкѝ вра́гъ твᲂи́хъ , чл҃кᲂлю́бче .

=та́же , в̾ =минѣ́и , стихѣ́ры , ст҃о́мꙋ . сла́ва , ст҃о́мꙋ , а҆́ще и҆́мать .
а҆́ще ли нѝ . сла́ва , и҆ нн҃ѣ , боⷢ҇ , гла́сꙋ . =и҆́ны , стⷯры , бцⷣѣ , пᲂе́мъ
и҆́хъ и҆дѣ́же нѣ́сть минѣ́и . твᲂре́нїе , па́вла а҆мᲂре́йскагѡ . гла́съ , з҃ .
=з=апѣ́въ : ꙗ҆́кѡ ѿ́ гдⷭ҇а млⷭ҇ть , и҆ мно́го ѿ негѡ̀ и҆зба́вленїе , и҆ то́й
и҆зба́витъ і҆и҃лѧ ,꙳ ѿ всѣ́хъ без̾зако́нїи є҆гѡ̀ . М=и́лᲂстива бл҃гᲂпребы́тна
мнѣ̀ дв҃о , и҆ бл҃гᲂпᲂслꙋ́шна ꙗ҆ви́сѧ , призыва́ющꙋ бжⷭ҇твенꙋю тѝ бл҃гᲂда́ть ,
во всѣ́хъ вᲂи́стинꙋ слꙋча́ющихмисѧ . всю́ бо наде́жꙋ дш҃и мᲂеѧ̀ вᲂзлᲂжи́хъ
к̾ тебѣ̀ , и҆ во всѣ́хъ ᲂу҆пᲂва́ю на бжⷭ҇твеныи про́мыслъ тво́й . ты̀ и҆
бꙋ́дꙋщїѧ мѧ̀ сла́вы , и҆ живᲂта̀ бжⷭ҇твенагѡ спᲂдо́би .

=хвали́те гдⷭ҇а всѝ ꙗ҆зы́цы ,꙳ пᲂхвали́те є҆гѡ̀ всѝ лю́дїє . О=у҆́глїе
во мнѣ̀ бцⷣе , страсте́й мᲂи́хъ вᲂзгᲂрѣ́шасѧ , ѿ́ гнѣва же и҆ ꙗ҆́рᲂсти ,
ѿ пїѧ́нства и҆ блꙋда̀ , ѿ сребрᲂлю́бїѧ и҆ же́стᲂсти срⷣца , ᲂу҆мерщве́нїѧ
лю́тагѡ , ѿ ᲂу҆ны́нїѧ и҆ смꙋще́нїѧ , ѿ тщесла́вїѧ же и҆ пᲂпра́нїѧ
со́вѣстнагѡ . ѿ ни́хже и҆зба́ви дш҃ꙋ мᲂю̀ мᲂлю́сѧ , влⷣчце и҆ спаси́ мѧ .

=ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ ,꙳ и҆ и҆́стина гдⷭ҇нѧ пребыва́етъ
во́ вѣки . В=сѝ чи́стᲂю со́вестїю бцⷣѣ припа́днемъ , вᲂпїю́ще непреста́ннѡ
ѿ среды̀ срⷣчныѧ , влⷣчце ст҃а́ѧ спасѝ всѣ́хъ , ѿ́ гнѣва и҆ ѡ҆ѕлᲂбле́нїѧ ,
бѣ́дъ и҆ паде́жей , ꙗ҆́кѡ тебѐ стѧжа́хᲂмъ стѣ́нꙋ и҆ ᲂу҆тверже́нїе , тᲂбо́ю
спаса́еми , пᲂд̾ кро́въ тво́й притека́юще .

=сла́ва , и҆ нн҃ѣ , боⷢ҇ . гла́съ , г҃ . К=а́кѡ недиви́мсѧ , бг҃ᲂмꙋ́жнᲂмꙋ
твᲂемꙋ̀ ржⷭ҇твꙋ̀ пречⷭ҇таѧ , и҆скꙋше́нїѧ бо мꙋ́жеска непрїе́мши
всенепᲂро́чнаѧ , рᲂдила̀ є҆сѝ без̾ ѻ҆ц҃а сн҃а пло́тїю , и҆́же пре́жде вѣ́къ
рᲂжде́ннагѡ ѿ ѻ҆ц҃а без̾ мт҃ре , ника́кᲂже претерпѣ́вша и҆змѣне́нїѧ , ли
смѣше́нїѧ , ли раздѣле́нїѧ , но во ѻ҆бᲂю̀ сꙋществꙋ̀ , сво́йство цѣ́ло
сᲂхра́ньша . тѣ́мже мт҃и дв҃о влⷣчце , тᲂго̀ мᲂлѝ спастѝ дш҃а , и҆́же
правᲂсла́внѡ , бцⷣꙋ тѧ̀ и҆спᲂвѣ́дающихъ .

=та́же , в=ы́хᲂдъ съ кади́лᲂмъ .= и҆ с=вѣ́те ти́хїи . ~прᲂки́менъ , дню̀ ,
=и҆ =є҆ктенїѧ̀ .

=на стихо́внѣ , стⷯра , вᲂскрⷭ҇на . гла́съ , г҃ . С=трⷭ҇тїю твᲂе́ю хрⷭ҇тѐ ,
ѡ҆мрачи́выи сл҃нце , и҆ свѣ́тᲂмъ твᲂегѡ̀ вᲂскрⷭ҇нїѧ , прᲂсвѣще́и всѧ́ческаѧ ,
прїимѝ на́шꙋ вече́рнюю пѣ́снь чл҃кᲂлю́бче .

=и҆́ны , стⷯры , а҆́зъ вѣ́ди . сти́хъ : гдⷭ҇ь вᲂцр҃и́сѧ ,꙳ в̾ лѣ́пᲂтꙋсѧ
ѡ҆блечѐ . Ж=изнᲂда́внᲂе твᲂѐ вᲂста́нїе гдⷭ҇и , вселе́ннꙋю всю̀ прᲂсвѣтѝ , и҆
свᲂѐ сᲂзда́нїе и҆стлѣ́вшеє вы́спрь призва̀ . тѣ́мже клѧ́твы а҆да́мᲂвы
и҆змѣ́ншесѧ , вᲂпїе́мъ , всеси́льне гдⷭ҇и сла́ва тебѣ̀ .

=сти́хъ : и҆́бо ᲂу҆твердѝ вселе́ннꙋю ,꙳ ꙗ҆́же не пᲂдви́житсѧ . Б=г҃ъ сы́и
неи҆змѣ́ненъ , пло́тїю стражда̀ и҆змѣни́сѧ . є҆го́же тва́рь нетерпѧ́щи ви́сѧща
зрѣ́ти , стра́хᲂмъ преклᲂнѧ́шесѧ , и҆ стᲂнѧ́щи твᲂѐ пᲂе́тъ дᲂлгᲂтерпѣ́нїе .
сше́дъ же во а҆́дъ тридне́вно вᲂскр҃се , жи́знь да́рꙋѧ ми́рᲂви , и҆ ве́лїю
млⷭ҇ть .

=сти́хъ : до́мꙋ твᲂемꙋ̀ пᲂдᲂба́етъ ,꙳ ст҃ы́ни гдⷭ҇и в̾ дᲂлгᲂтꙋ̀ дні́й . Д=а
ро́дъ на́шъ ѿ сме́рти хрⷭ҇тѐ и҆зба́виши , сме́рть претерпѣ́лъ є҆сѝ . и҆
первене́цъ и҆з̾ ме́ртвыхъ вᲂскр҃се , с̾ сᲂбо́ю вᲂста́вилъ є҆сѝ , и҆́же тѧ̀ бг҃а
пᲂзна́вшихъ , и҆ ми́ръ прᲂсвѣти́лъ є҆сѝ , гдⷭ҇и сла́ва тебѣ̀ .

=сла́ва . с=амᲂгла́снꙋ стⷯрꙋ , ст҃о́мꙋ , ~а҆́ще и҆́мать . и҆ ны́нѣ , боⷢ҇ ,
прѧ́мѡ гла́сꙋ , стⷯры , дᲂгма́тикъ пᲂслѣ́днїи . ~а҆́ще ли не и҆́мать :
=сла́ва , и҆ нн҃ѣ , боⷢ҇ . Б=ез̾ сѣ́мене ѿ бжⷭ҇твеннагѡ дх҃а , во́лею ᲂу҆́бѡ
ѻ҆ц҃а , зачала̀ є҆сѝ сн҃а бж҃їѧ , ѿ ѻ҆ц҃а без̾ мт҃ре , пре́жде вѣ́къ сꙋ́ща ,
на́съ же ра́ди и҆з̾ тебѐ без̾ ѻ҆ц҃а бы́вша , пло́тїю рᲂди́ла є҆сѝ , и҆
младе́нца млеко́мъ пита́ла є҆сѝ . тѣ́мже непреста́й мᲂлѧ́щи , и҆зба́витисѧ
ѿ бѣ́дъ дш҃а́мъ на́шимъ .

=та́же , н=н҃ѣ ѿпꙋща́еши . ~трⷭ҇то́е , и҆ по ѻ҆́ч҃е на́шъ . =трᲂпа́рь ,
гла́съ , г҃ . д=а веселѧ́тсѧ нбⷭ҇наѧ . =сла́ва , и҆ нн҃ѣ , боⷢ҇ , п=и́санъ ,
на ᲂу҆́трени .= та́же , ѿ=пꙋ́стъ .

~Въ сꙋбо́тꙋ на па́вечерницѣ , нача́ло ѡ҆бы́чно , ꙗ҆́кᲂже ᲂу҆ка́зано ,
в̾ пе́рвᲂмъ гла́сѣ . К=ано́нъ , прест҃ѣ́й бцⷣѣ . гла́съ , г҃ . пѣ́снь , а҃ .
і҆рмо́съ . И҆́=же во́ды дре́вле ма́нїемъ бжⷭ҇твенымъ , во є҆ди́но со́нмище
сᲂвᲂкꙋпѝ , и҆ раздѣли́выи мо́ре і҆и҃льтескимъ лю́демъ . сѐ бг҃ъ на́шъ
препрᲂсла́вленъ сы́и , тᲂго̀ є҆ди́нагѡ вᲂспᲂе́мъ , ꙗ҆́кѡ прᲂсла́висѧ .
=запѣ́въ : прест҃а́ѧ гжⷭ҇е бцⷣе спасѝ на́съ . Ꙗ҆́=кѡ мт҃рь бж҃їю тѧ̀ , дх҃ᲂмъ
бжⷭ҇твенымъ , ѻ҆ц҃а же бл҃гᲂвᲂле́нїемъ ꙗ҆́вльшꙋсѧ , вѣ́рнїи пѣ́сньми чи́стыми
вѣнча́емъ , пречⷭ҇таѧ бг҃ᲂневѣ́сто , и҆ цѣлꙋ́емъ пѣ́ньми со а҆рха́нг҃лѡмъ тѧ
во спасе́нїе на́ше . =Ѿ= ре́бръ ᲂу҆́бѡ а҆да́мᲂвыхъ сᲂзида́етсѧ є҆́вва ,
дре́внимъ бг҃ᲂзда́нїемъ . ѿ ᲂу҆тро́бы же бцⷣы ꙗ҆ви́сѧ хрⷭ҇то́съ , сы́и бг҃ъ
на́шъ , вчелᲂвѣ́чьсѧ непрело́жно , вре́мененъ бы́сть превѣ́чныи . =сла́ва .
И҆́=же є҆́ввинꙋ ᲂу҆тро́бꙋ ѡ҆сꙋ́ждь в̾ печа́лѣхъ , рᲂди́ти плᲂды̀ в̾ бᲂлѣ́зни ,
во́ чрево твᲂѐ всели́сѧ дв҃о чи́стаѧ , сы́и бг҃ъ на́шъ пло́тїю ꙗ҆ви́сѧ па́че
сло́ва , и҆ пра́мт҃рьнїи разрѣшѝ до́лгъ . =и҆ ны́нѣ . В=ъ неча́ѧнїѧ глꙋбинꙋ̀
впа́дше тѧгᲂта́ми , прилѣ́жнѡ зᲂве́мъ бг҃ᲂрᲂди́тельнице к̾ тебѣ̀ , влⷣчце
пᲂмᲂзѝ пᲂтᲂплѧ́емымъ дѣ́лы , лꙋка́выхъ прегрѣше́нїи , тѧ́ бо є҆ди́нꙋ и҆́мамы
наде́жꙋ с̾ бг҃ᲂмъ .

=пѣ́снь , г҃ . і҆рмо́съ . И҆́=же ѿ несꙋ́щихъ всѧ̀ приведы́и , сло́вᲂмъ
сᲂзида́ема , сᲂверша́ема же дх҃ᲂмъ , вседержи́телю вы́шнїи , в̾ любвѝ свᲂе́й
ᲂу҆твердѝ менѐ . ~Тѧ̀ прᲂѧвлѧ́ше же́ѕлъ а҆арѡ́нᲂвъ , без̾ напᲂе́нїѧ
прᲂцвѣ́тшїи бцⷣе пречⷭ҇таѧ , без̾ сѣ́мене ро́ждьшꙋю , вᲂпло́щшагᲂсѧ бг҃а
непремѣ́ннѡ . ~Бжⷭ҇твеныи ѻ҆́гнь , тѧ̀ нᲂсѧ́щїи ꙗ҆́кѡ свѣти́льникъ пречⷭ҇таѧ ,
прᲂви́дѣ прⷪ҇ро́къ дх҃ᲂмъ , бл҃гᲂꙋха́нїе нᲂсѧ́щꙋю , сꙋ́щимъ в̾ ми́рѣ жи́зни
вѣ́чныѧ . =сла́ва . К=о а҆рха́нг҃лꙋ пристꙋ́пимъ гаврїи́лꙋ , ра́дꙋисѧ вѣща́юще
дв҃ѣй пѣ́сньми , тᲂѧ́ бо ра́ди рѣши́тсѧ ѡ҆сꙋже́нїѧ пра́дѣднѧѧ клѧ́тва . =и҆
ны́нѣ . Т=ѧ̀ прест҃а́ѧ бцⷣе , ꙗ҆́кѡ стѣ́нꙋ грѣ́шнїи спасе́нїѧ и҆мꙋ́ще
спаса́емсѧ , непре́зри влⷣчце , и҆ непᲂсрамѝ на́ша мᲂле́нїѧ .

=пѣ́снь , д҃ . і҆рмо́съ . П=ᲂлᲂжѝ к̾ на́мъ тве́рдꙋю любо́вь сѝ гдⷭ҇и ,
є҆динᲂро́днаго бо тѝ сн҃а на́съ ра́ди на сме́рть в̾да́лъ є҆сѝ . тѣ́мже тѝ
вᲂпїе́мъ вᲂсхвалѧ́юще , сла́ва си́лѣ твᲂе́й . ~Го́рꙋ мы́сленꙋю ,
дᲂбрᲂдѣ́телемъ сѣ́нь , дх҃ᲂмъ дре́вле а҆ввакꙋ́мъ , бг҃ᲂви́дно тѧ̀ ви́дѣвъ ,
прᲂпᲂвѣ́даше пречⷭ҇таѧ , ꙗ҆́кѡ ѿ ю҆́га прише́дша ѿ тебѐ , сло́во пло́ть
прїе́мша . ~Го́рꙋ тѧ ве́лїю данїи́лъ несѣ́ченꙋ , дх҃ᲂмъ ненᲂвᲂсѣ́ченꙋ ꙗ҆влѧ́ѧ
чистᲂтꙋ̀ дв҃ства твᲂегѡ̀ влⷣчце . ѿ неѧ́ же ка́мень ᲂу҆сѣче́сѧ хрⷭ҇то́съ
сло́во , льстѝ низ̾лага́ѧ и҆́дᲂлы . =сла́ва . Г=о́рꙋ тѧ дв҃дъ чꙋ́днꙋ и҆ тꙋ́чнꙋ
прᲂречѐ . є҆динᲂро́дныи бо ѿ ѻ҆ц҃а сн҃ъ , в̾ тѧ̀ бл҃гᲂвᲂлѝ чи́стаѧ всели́тисѧ
вᲂплᲂща́емъ . тѣ́мъ тѝ ра́дꙋисѧ дх҃ᲂмъ зᲂве́мъ . =и҆ ны́нѣ . В=сѧ̀ блага̀ и҆
тепла̀ застꙋ́пница сꙋ́щи , грѣ́шникᲂмъ и҆ смире́нымъ бг҃ᲂрᲂди́тельнице пречⷭ҇таѧ
влⷣчце , ѿ бѣ́дъ и҆ ско́рбей и҆ грѣхо́въ , спаса́й рабы̀ свᲂѧ̀ .

=пѣ́снь , є҃ . і҆рмо́съ . Ꙗ҆́=кѡ ви́дѣ и҆са́їѧ ѻ҆бра́знѡ на прⷭ҇то́лѣ
превысо́цѣ бг҃а , ѿ а҆́нг҃лъ сла́вы да́ры прїе́млюща , ѽ ѡ҆каѧ́нныи вᲂпїѧ́ше
а҆́зъ , прᲂви́дѣхъ вᲂплᲂща́ема бг҃а , свѣ́та невече́рнѧ , и҆ ми́рᲂмъ
ѡ҆блада́юща . ~И҆зрастѝ же́злъ і҆єссе́ѡвъ , цвѣ́тъ неꙋвѧда́емъ дв҃аѧ мр҃і́ѧ ,
бг҃а без̾нача́льнаго , без̾ сѣ́мене ѿ дх҃а бжⷭ҇твенагѡ и҆ ѻ҆́ч҃а . црⷭ҇тва
держа́внаѧ ꙗ҆зы́ческаѧ ѡ҆блада́въ , на́нь ꙗ҆зы́цы ᲂу҆пᲂва́ша . ~Кнѧ́зь ми́рныи ,
прїи́де на прⷭ҇то́лъ дв҃дᲂвъ црⷭ҇твꙋѧи и҆з̾ тебѐ , бцⷣе бг҃ъ вᲂплᲂща́емъ . ѽ
чꙋ́до , и҆ бра́нь разрꙋ́шь , пᲂсѣчѐ кнѧ́зи мᲂа́вскїѧ , и҆ тебѐ ро́ждьшꙋю ,
цр҃цꙋ пᲂказа̀ . =сла́ва . Н=епᲂро́чнꙋю ти дᲂбро́тꙋ , ѿ неѧ́ же хрⷭ҇то́съ пло́ть
ѡ҆блечѐ без̾ сѣ́мене дв҃о , и҆са́їѧ ꙗ҆влѧ́ѧ , зᲂве́тъ вᲂпїѧ̀ , гдⷭ҇ь сла́вы
грѧде́тъ на ѻ҆́блацѣ ле́гцѣ , и҆ пре́лести тмꙋ̀ ѿгᲂнѧ̀ , прᲂсвѣти́тъ на́съ . =и҆
нн҃ѣ . Ѿ= дх҃а ст҃а , заче́нши сло́во є҆динᲂсꙋ́щнᲂе ѻ҆ц҃ꙋ дв҃о , сегѡ̀ рᲂдила̀
є҆сѝ , в̾ двꙋ̀ є҆стествꙋ̀ сꙋ́ща бг҃а сверше́на , и҆ сверше́на чл҃ка . є҆мꙋ́же
вѣ́рᲂю пᲂчита́емъ плᲂтьско́е ꙗ҆вле́нїе .

=пѣ́снь , ѕ҃ . і҆рмо́с̾ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆
и҆счеза́етъ дх҃ъ мо́й . но прᲂсте́ръ влⷣко высо́кꙋю свᲂю̀ мы́шцꙋ , ꙗ҆́кѡ
петра́ мѧ ᲂу҆пра́вителю спасѝ . ~Ѻ҆́дръ тѧ̀ пѣ́сньми премꙋ́дрыи ,
пред̾написꙋ́етъ всепѣ́таѧ . на не́мже пᲂчѝ бг҃ъ вᲂплᲂща́емь , во и҆пᲂста́си
и҆з̾ тебѐ , и҆ прᲂсла́ви тѧ̀ несмѣ́снѡ ражда́емь . ~Бы́сть сло́вꙋ , ꙗ҆́кѡ
и҆збра́нна дв҃о всепѣ́таѧ , и҆збра́нна ѻ҆де́жда . ꙗ҆́кѡ пᲂрфи́рꙋ бжⷭ҇твенꙋ ,
и҆з̾ тебѐ пло́ть прїе́мъ вᲂцр҃и́сѧ , бг҃ᲂлѣ́пно ѡ҆дѣ́ѧвсѧ . =сла́ва . Б=ы́сть
сᲂєдине́нїѧ бжⷭ҇твенагѡ вмѣсти́лище бг҃ᲂневѣ́сто , зла́та свѣтлѣ́йше .
тᲂбо́ю бо бы́сть бг҃ъ ꙗ҆́кѡ чл҃къ , и҆ бесѣ́дᲂва чл҃кѡмъ бг҃ъ ꙗ҆́кѡ чл҃къ . =и҆
ны́нѣ . О=у҆мертвѝ нече́ствꙋющихъ в̾ тѧ̀ , дв҃о всепѣ́таѧ ѕло́бы є҆́ресь ,
ꙗ҆́кѡ за́вистїю та́ютъ , пресла́внᲂе твᲂегѡ̀ ѻ҆́браза ви́дѧще пᲂдо́бїе .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , г҃ . Ѿ=
те́плᲂсти вѣ́ры вᲂпїю́ ти бцⷣе , недᲂсто́йными ᲂу҆сты̀ , и҆ скве́рнымъ
срⷣцемъ , спаси́ мѧ пᲂгрꙋже́наго грѣха́ми . ᲂу҆ще́дри ᲂу҆мерщве́наго
нечаѧ́нїемъ , да зᲂвꙋ́ ти спаса́емь ра́дꙋисѧ дв҃о , хрⷭ҇тїа́нѡмъ пᲂмо́щнице .

=пѣ́снь , з҃ . і҆рмо́съ . П=е́рвїе тѣ́лꙋ злато́мꙋ , пе́рс̾скᲂю че́стїю дѣ́ти
непᲂклᲂни́шасѧ , трїѐ пᲂю́ще пᲂсредѝ пе́щи ѻ҆гнѧ̀ , ѻ҆ц҃е́мъ бг҃ъ
бл҃гᲂслᲂве́нъ є҆сѝ . ~Кꙋпина̀ и҆ пла́мень сᲂѡ҆бра́зна сᲂвᲂкꙋ́пльшисѧ ,
нетлѣ́нна ѻ҆бᲂѧ̀ ꙗ҆́вльшесѧ . тѧ̀ дв҃о ꙗ҆́сно прᲂѧвлѧ́ютъ . и҆́бо рᲂдила̀ є҆сѝ
бг҃а и҆ дв҃ствꙋеши . ~Рꙋно̀ и҆ рᲂса̀ гедеѡ́нꙋ во и҆змѣне́нїи ѻ҆бразꙋ́ема ,
ржⷭ҇тво́ ти пред̾пи́шꙋтъ . ты́ бо є҆ди́на бжⷭ҇твенᲂе сло́во но́сиши во́ чревѣ ,
и҆ ꙗ҆́кѡ до́ждь дв҃о мт҃и . =сла́ва . Г=рѣха̀ мᲂегѡ̀ ѻ҆́гнь , па́че гее́нскаго
пла́мень мнѣ̀ сᲂдѣва́етъ , сі́и ᲂу҆гасѝ чи́стаѧ свᲂе́ю млⷭ҇тїю , пᲂкаѧ́нїемъ
мѧ̀ к̾ свѣ́тꙋ наставлѧ́ющи . =и҆ ны́нѣ . Т=вᲂегѡ̀ зра́ка ꙗ҆вле́нїе бцⷣе
пречⷭ҇таѧ , чтꙋ́ще ꙗ҆́кѡ пе́рвыи ѻ҆́бразъ . тѧ̀ застꙋ́пницꙋ прⷭ҇нѡ и҆ пᲂкро́въ ,
бл҃гᲂпремѣ́ненъ к̾ бг҃ꙋ и҆́мамы всѝ .

=пѣ́снь , и҃ . і҆рмо́съ . В=авило́нскаѧ пе́щь ѻ҆́трᲂки неѡ҆палѝ ,
ни бжⷭ҇твенныи же ѻ҆́гнь , дв҃ыѧ нерастли́лъ є҆́сть . тѣ́мъ с̾ дѣтьмѝ вѣ́рнѡ
вᲂпїе́мъ , блгⷭ҇ви́те всѧ́каѧ дѣ́ла гдⷭ҇нѧ гдⷭ҇а . ~Тѧ̀ ѻ҆ц҃ъ и҆зво́ли ,
невѣ́стꙋ неи҆скꙋсᲂбра́чнꙋ , ꙗ҆́кѡ кри́нъ пресвѣ́тлыи , пᲂсредѣ̀ те́рнїѧ
ѡ҆брѣ́тъ , свѣ́тлᲂстїю дᲂбро́ты блиста́ющꙋ , дх҃ᲂмъ бжⷭ҇твенымъ сн҃ᲂви
в̾ жили́ще . ~Ст҃ѣ́йши є҆сѝ вы́шнихъ си́лъ , дв҃о пренепᲂро́чнаѧ ,
без̾ рас̾сꙋжде́нїѧ сла́вᲂю ꙗ҆́вѣ . твᲂрца́ бо си́хъ во́ чревѣ пᲂнесѐ ,
несмѣ́снымъ сᲂєдине́нїемъ , пло́ть прїе́мша ѿ тебѐ . =сла́ва . Д=в҃ство
некра́дᲂмо дв҃о сᲂхрани́вши , мт҃и ꙗ҆ви́сѧ сн҃а бж҃їѧ вᲂи́стинꙋ , ѻ҆ц҃а
бл҃гᲂвᲂле́нїемъ . невѣ́ста бы́вши , и҆ прїѧ́телище сла́вѣ дх҃а нетлѣ́нно . =и҆
ны́нѣ . И҆́=же є҆стества̀ , невеще́ственыи бг҃ъ неви́димыи , про́сто и҆
неи҆зрече́ннѡ , па́че є҆стества̀ ражда́етсѧ чл҃къ , ѿ ст҃ы́ѧ дв҃ы . сꙋгꙋ́бь
зри́мъ во є҆ди́нᲂй и҆пᲂста́си , в̾ не́йже ви́димъ є҆́сть писа́ньми .

=пѣ́снь , ѳ҃ . і҆рмо́съ . Н=о́вᲂе чꙋ́до и҆ бг҃ᲂлѣ́пнѡ , дв҃ческꙋю бо две́рь
затвᲂре́нꙋ ꙗ҆вѝ прᲂше́дыи гдⷭ҇ь , на́гъ во вхо́дѣ и҆ плᲂтᲂно́сецъ ꙗ҆ви́сѧ
во и҆схо́дѣ бг҃ъ , и҆ пребыва́етъ две́рь затвᲂре́на . сїю̀ непреста́нно ꙗ҆́кѡ
мт҃рь бг҃ꙋ велича́емъ . ~Ст҃а́гѡ ко́рене , ст҃ъ пло́дъ . непло́дныѧ бо
ѡ҆сщ҃е́нныѧ зако́нᲂмъ бж҃їимъ ѻ҆́ч҃имъ , неꙋвѧда́емꙋ жи́знь сверша́ющꙋю , бцⷣа
ѻ҆трᲂкᲂви́ца прᲂцвѣтѐ . и҆ ра́дꙋетсѧ а҆́нна прїе́мши ѻ҆трᲂча̀ в̾ ста́рᲂсти
бж҃їю мт҃рь , є҆ѧ́же сла́вимъ . ~Но́во ржⷭ҇тво̀ и҆ бг҃ᲂви́дно , ст҃а́гѡ твᲂегѡ̀
и҆ бг҃ᲂно́снагѡ чре́ва чⷭ҇таѧ , в̾ не́мъ бо написа́сѧ ѻ҆́бразъ в̾ чл҃ка ,
ѻ҆́ч҃имъ пе́рстᲂмъ сн҃ъ вᲂпло́щьсѧ ст҃ъ , дх҃ᲂмъ ст҃ы́мъ . є҆го́же несмѣ́снѡ ,
ꙗ҆́кѡ бг҃а и҆ чл҃ка велича́емъ . =сла́ва . В=ᲂпїе́тъ сꙋ́дъ всѧ́къ на мѧ̀ ,
дѣ́ла бо грѣхо́вныхъ дѣѧ́нїи во́пль сᲂдѣва́ютъ мнѣ̀ претѧ́ще . и҆ дш҃а бо всѧ̀
вѣ́сть и҆́ми же препрѣ́на бꙋ́детъ , и҆ трепе́щетъ пла́мене гее́нскагѡ .
ѿ него́ же пре́жде кᲂнца̀ мл҃твами сѝ и҆зба́ви мѧ влⷣчце . =и҆ ны́нѣ . П=о
ржⷭ҇твѣ̀ ꙗ҆ви́сѧ нетлѣ́нна чⷭ҇таѧ , неи҆змѣ́нно бо зижди́телѧ всѣ́хъ пло́тїю
бцⷣе рᲂдила̀ є҆сѝ , чл҃ка па́че є҆стества̀ , ѻ҆́ч҃а сꙋщества̀ не ѿстꙋ́пльша ,
и҆ а҆́бїе пребы́сть дв҃ᲂю дх҃ᲂмъ бжⷭ҇твенымъ . тѣ́мже сла́вѧщїи тѧ пѣ́снь
сᲂверша́ютъ .

=та́же , д=ᲂсто́йно є҆́сть . ~трⷭ҇то́е , и҆ по ѻ҆́ч҃е на́шъ , ~кᲂнда́къ ,
гла́сꙋ . ~гдⷭ҇и пᲂми́лꙋй , м҃ . ~про́чеє , ѡ҆бы́чно . =та́же , ѿ=пꙋ́стъ . =и҆
п=рᲂще́нїе .

В=ъ нлⷣю , пᲂлꙋ́нᲂщница , вᲂскрⷭ҇на . нача́ло ѡ҆бы́чно , ꙗ҆́кᲂже ᲂу҆ка́зано ,
в̾ пе́рвᲂмъ гла́сѣ . =К=ано́нъ , ст҃ѣ́й живᲂнача́льнѣй трⷪ҇цѣ . твᲂре́нїе
митрᲂфа́нᲂво , патрїа́рха цр҃ѧ гра́да . є҆мꙋ́же краегране́сїе , хвалю́ тѧ
трⷪ҇це , є҆ди́но бг҃ᲂнача́лїе . гла́съ , г҃ . пѣ́снь , а҃ . і҆рмо́съ . И҆́=же
во́ды дре́вле ма́нїемъ бжⷭ҇твенымъ , во є҆ди́но со́нмище сᲂвᲂкꙋпѝ , и҆
раздѣли́выи мо́ре і҆и҃льтескимъ лю́демъ . сѐ бг҃ъ на́шъ препрᲂсла́вленъ сы́и ,
тᲂго̀ є҆ди́нагѡ вᲂспᲂе́мъ , ꙗ҆́кѡ прᲂсла́висѧ .

=запѣ́въ : прест҃а́ѧ трⷪ҇це бж҃е на́шъ сла́ва тебѣ̀ . Н=епᲂсти́жимаѧ є҆ди́на ,
гдⷭ҇ᲂнача́льнаѧ , и҆ є҆ди́но тро́йческᲂе бг҃ᲂнача́лїе , трисїѧ́ннагѡ свѣ́та
твᲂегѡ̀ спᲂдо́би мѧ , ꙗ҆́кѡ да вᲂспᲂю́ тѧ пѣва́емꙋю непреста́ннѡ трист҃ꙋ́ю си́лꙋ
а҆́нг҃льскими ᲂу҆сты̀ . ~Сщ҃е́нно невеще́ственїи сѝ чи́нᲂве пᲂю́тъ , ꙗ҆́кѡ
тво́рческꙋю винꙋ̀ є҆ди́нственꙋю трисвѣ́тлꙋю , нача́льнѣйшїи тѧ свѣ́тъ . ю҆́же
сᲂгла́сно пᲂе́мъ , и҆ чл҃ческаѧ мно́жества вѣ́рнѡ сла́вимъ бре́нными ᲂу҆сты̀ .
=сла́ва . О=у҆́мъ , и҆ сло́во , и҆ дх҃ъ , бг҃ᲂсло́вцы прили́чнѣ и҆ сло́жнѣ тебѐ
нари́чꙋтъ . без̾стра́стно ржⷭ҇тво̀ , ѿ нерᲂжде́на ѻ҆ц҃а , сн҃ꙋ зна́менꙋющꙋ ,
бж҃е є҆динᲂнача́льне всѣ́мъ вкꙋ́пѣ , и҆ бжⷭ҇твенагѡ дх҃а и҆схᲂже́нїе . =и҆
нн҃ѣ . Ꙗ҆́=кѡ чл҃кᲂлю́бецъ є҆стество́мъ , чл҃ческᲂе сꙋ́щество прїе́мъ бж҃їи
сло́ве , тро́ичныи вᲂсїѧ́лъ є҆сѝ є҆динᲂнача́льнѣйшїи свѣ́тъ є҆ди́нагѡ
бжⷭ҇тва̀ , прᲂсла́вленꙋю всѣ́мъ пᲂказа̀ , ро́ждьшꙋю тѧ дв҃ꙋ пречⷭ҇тꙋю .

=пѣ́снь , г҃ . і҆рмо́съ . И҆́=же ѿ несꙋ́щихъ всѧ̀ приведы́и , сло́вᲂмъ
сᲂзида́ема , сᲂверша́ема же дх҃ᲂмъ , вседержи́телю вы́шнїи , в̾ любвѝ свᲂе́й
ᲂу҆твердѝ менѐ . ~Оу҆тро́ити во́дꙋ дре́вле пᲂвелѣ́въ и҆лїѧ̀ на пᲂлѣ́на ,
ѻ҆бра́зно прᲂпᲂвѣ́да тро́ичныи сᲂста́въ є҆ди́нственагѡ бж҃їѧ гдⷭ҇ᲂнача́лїѧ .
~Тлѣ́ннᲂе є҆стество̀ , пᲂе́тъ тѧ̀ земнᲂро́дныхъ , є҆ди́нᲂгѡ и҆ трисвѣ́тлаго
зда́телѧ , неи҆змѣ́ннаго , и҆ вᲂпїю́ ти влⷣко всѧ́каго мѧ̀ напра́сньства
и҆зба́ви и҆ спаси́ мѧ . =сла́ва . Р=а́вно вѣща́юще слᲂвесе́мъ пррⷭ҇ческимъ ,
премꙋ́дрыхъ а҆пⷭ҇лъ же и҆ прᲂпᲂвѣ́дникъ вѣ́рѣ , равнᲂдѣ́тельнꙋю трⷪ҇цꙋ тѧ̀
славᲂсло́вимъ вѣ́рнїи бж҃е всѣ́хъ . =и҆ нн҃ѣ . Ѿ =прⷭ҇то́ла высо́каго сни́де
сло́во , чл҃ка вᲂзвыша́ѧ , ꙗ҆́кѡ чл҃кᲂлю́бецъ тᲂбо́ю пречⷭ҇таѧ , и҆ трисл҃нечныи
свѣ́тъ вᲂсїѧ̀ всѣ́мъ .

~Гдⷭ҇и пᲂми́лꙋй , =гⷤ . сѣда́ленъ , гла́съ , г҃ . Т=рⷪ҇це нераздѣ́льнаѧ и҆
неразлꙋ́чнаѧ , на́съ пᲂми́лꙋй , пᲂклᲂнѧ́ющихсѧ тѝ , и҆ вᲂспѣва́ющихъ
бл҃гᲂче́стнѡ , и҆ зᲂвꙋ́щихъ непреста́ннѡ тебѣ̀ . спасѝ и҆́хже со́бралъ є҆сѝ
млрⷭ҇дїѧ ра́ди млⷭ҇ти , в̾ цр҃кви ст҃ѣ́й твᲂе́й , є҆́же сла́вити держа́вꙋ
твᲂю̀ , и҆́бо ꙗ҆́кѡ млⷭ҇тивъ , вѣ́си срⷣца на́шегѡ не́мᲂщь . =сла́ва , и҆
ны́нѣ , боⷢ҇ . В=е́сь и҆змѣни́хсѧ невᲂздержа́нїемъ , и҆ без̾стра́шїемъ мᲂи́мъ
несмы́сленыи , нечꙋ́вствꙋѧ ѡ҆каѧ́нныи , нетрепе́щꙋ днѐ , є҆го́же трепе́щꙋтъ
всѧ̀ ви́димаѧ и҆ неви́димаѧ . влⷣчце пᲂмᲂзи́ ми , и҆ серде́чнᲂе раздерѝ
недᲂꙋмѣ́нїе . сама́ бо є҆сѝ ᲂу҆пᲂва́нїе , и҆ пред̾ста́тельница рабо́мъ
твᲂи́мъ .

=пѣ́снь , д҃ . і҆рмо́съ . П=ᲂлᲂжѝ к̾ на́мъ тве́рдꙋю любо́вь сѝ гдⷭ҇и ,
є҆динᲂро́днаго бо тѝ сн҃а на́съ ра́ди на сме́рть в̾да́лъ є҆сѝ . тѣ́мже тѝ
вᲂпїе́мъ вᲂсхвалѧ́юще , сла́ва си́лѣ твᲂе́й . ~Ѿр́асль сꙋгꙋ́бь ѿ ѻ҆ц҃а , ꙗ҆́кѡ
ѿ ко́рене прᲂзѧбѐ , сн҃ъ и҆ дх҃ъ пра́выи , съ є҆сте́ствена прᲂзѧбе́нїѧ , и҆
бг҃ᲂсажде́нна , и҆ цвѣ́ти сᲂбез̾нача́льнїи , ꙗ҆́кѡ трїе́мъ бы́ти свѣти́лᲂмъ
бжⷭ҇тва̀ . =двⷤа . сла́ва . С=ᲂбо́ри ᲂу҆́мныхъ сꙋ́ществъ , непреста́ннѡ пᲂю́тъ
тѧ̀ недᲂвѣ́дᲂмаго бг҃а . с̾ ни́ми же и҆ мы̀ сла́вимъ , гл҃юще , трⷪ҇це
пресꙋ́щнаѧ , свᲂѧ̀ рабы̀ сᲂхранѝ ꙗ҆́кѡ милᲂсе́рдъ . =и҆ ны́нѣ . Р=аспали́лъ
є҆сѝ на́съ в̾ любо́вь твᲂю̀ , мнᲂгᲂмлⷭ҇тиве сло́во бж҃їе , и҆́же на́съ ра́ди
вᲂпло́щьсѧ непрело́жнѡ , и҆ трисвѣ́тлᲂе є҆ди́но бжⷭ҇тво̀ , та́йнѡ сказа́въ .
тѣ́мже тѧ̀ сла́вимъ .

=пѣ́снь , є҃ . і҆рмо́съ . Ꙗ҆́=кѡ ви́дѣ и҆са́їѧ ѻ҆бра́знѡ на прⷭ҇то́лѣ
превысо́цѣ бг҃а , ѿ а҆́нг҃лъ сла́вы да́ры прїе́млюща , ѽ ѡ҆каѧ́нныи вᲂпїѧ́ше
а҆́зъ , прᲂви́дѣхъ вᲂплᲂща́ема бг҃а , свѣ́та невече́рнѧ , и҆ ми́рᲂмъ
ѡ҆блада́юща . ~Є҆ди́наго гдⷭ҇ᲂнача́льника , ѻ҆бра́зно ꙗ҆́кѡ ви́дѣ и҆са́їѧ
бг҃а , в̾ трїе́хъ ли́цѣхъ славᲂсло́вима , пречⷭ҇тыми гла́сы , серафи́мъ
по́сланъ бы́сть прᲂпᲂвѣ́дати а҆́бїе , трисвѣ́тлᲂе сꙋщество̀ , и҆ є҆ди́ницꙋ
трисл҃нечнꙋю . =двⷤа . сла́ва . И҆́=же неви́димыхъ и҆ ви́димыхъ є҆стество̀ ,
ѿ несꙋ́щихъ пре́жде сᲂста́вльшаѧ є҆ди́нице трисл҃нечнаѧ , и҆́же є҆ди́нᲂгѡ тѧ̀
бг҃а вѣ́рнѡ вᲂспѣва́ющихъ , ѿ всѧ́кихъ и҆скꙋше́нїи и҆зба́вльши , твᲂе́й сла́вѣ
спᲂдо́би . =и҆ нн҃ѣ . Н=евѣ́стникъ свѣтᲂно́сенъ и҆ чи́стъ , бы́вшаѧ дв҃о бг҃ꙋ ,
вᲂспѣва́емъ тѧ̀ любо́вїю и҆ бл҃жи́мъ . и҆з̾ тебе́ бо рᲂди́сѧ хрⷭ҇то́съ ,
в̾ сꙋ́ществїихъ и҆ хᲂтѣ́нїихъ сꙋгꙋ́быхъ , и҆́же є҆ди́ныи ѿ трⷪ҇цы , и҆ сла́вы
сы́и гдⷭ҇ь .

=пѣ́снь , ѕ҃ . і҆рмо́с̾ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆
и҆счеза́етъ дх҃ъ мо́й . но прᲂсте́ръ влⷣко высо́кꙋю свᲂю̀ мы́шцꙋ , ꙗ҆́кѡ
петра́ мѧ ᲂу҆пра́вителю спасѝ . ~Пресе́льникъ сы́и а҆враа́мъ , спᲂдо́бисѧ
ѻ҆бра́знѡ вᲂспрїѧ́ти , во ѻ҆́бразѣ ᲂу҆́бѡ гдⷭ҇а , в̾ трїе́хъ сᲂста́вѣхъ
пресꙋ́ществена , мꙋ́жескими зра́ки . =двⷤа . сла́ва . Н=апра́ви сердца̀ свᲂи́хъ
ра́бъ , к̾ свѣ́тꙋ непристꙋ́пнᲂмꙋ , ѽ трисл҃нечне гдⷭ҇и . и҆ твᲂеѧ̀ сла́вы
сїѧ́нїе пᲂда́ждь дш҃а́мъ на́шимъ , ѡ҆блиста́тисѧ твᲂеѧ̀ дᲂбро́ты
неи҆зрече́нныѧ . =и҆ ны́нѣ . Ѿ=ве́рзи мнѣ̀ две́ри свѣ́та , ро́ждьшагᲂсѧ
ѿ ᲂу҆тро́бы твᲂеѧ̀ пречⷭ҇таѧ , да зрю̀ трисвѣ́тлꙋю лꙋчꙋ̀ бжⷭ҇тва̀ , и҆
сла́влю тѧ всесвѣ́тлꙋю влⷣчцꙋ .

~Гдⷭ҇и пᲂми́лꙋй , =гⷤ . сѣда́ленъ , гла́съ , г҃ . Є҆=гда̀ прїи́деши влⷣко
на́ землю сꙋди́ти всѣ́мъ , и҆́хже ѿ землѝ со́здалъ є҆сѝ по свᲂемꙋ̀ ѻ҆́бразꙋ ,
ᲂу҆ще́дри ꙗ҆́кѡ млⷭ҇тивъ , и҆ и҆зба́ви всѣ́хъ сꙋда̀ твᲂегѡ̀ пра́веднагѡ , и҆
непᲂслѝ на́съ во ѻ҆́гнь гее́нскїи , ꙗ҆́кѡ є҆ди́нъ хрⷭ҇тѐ мнᲂгᲂмлⷭ҇тивъ .
=сла́ва , и҆ ны́нѣ , боⷢ҇ . С=тᲂна́нїе ми да́рꙋй дв҃о , ꙗ҆́кᲂже мытаре́ви , и҆
блꙋдни́цѣ сле́зы , да тебѣ̀ сїѧ̀ принᲂша́ю и҆ зᲂвꙋ̀ , пᲂми́лꙋй мѧ
всеми́лᲂстиваѧ . и҆ сᲂкрꙋшѝ недᲂꙋмѣ́нїе мᲂѐ бл҃гᲂда́тїю сѝ , ᲂу҆миле́нїѧ
тꙋ́чꙋ мѝ пᲂдава́ѧ , к̾ тебѣ́ бо прибѣго́хъ пречⷭ҇таѧ .

=пѣ́снь , з҃ . і҆рмоⷭ҇ . Ꙗ҆́=кᲂже дре́вле , бл҃гᲂчести́выѧ трѝ ѻ҆́трᲂки
прᲂхла́ди , во пла́мени халдѣ́йстѣмъ , свѣ́тлымъ бжⷭ҇тва̀ ѻ҆гне́мъ . и҆ на́съ
ѡ҆зарѝ блгⷭ҇ве́нъ є҆сѝ взыва́юща , бж҃е ѻ҆ц҃ъ на́шихъ . ~Хра́мъ мѧ пᲂкажѝ
твᲂегѡ̀ бжⷭ҇тва̀ влⷣко , трисїѧ́ннагѡ всесвѣ́тла , грѣхо́внагѡ ѡ҆мраче́нїѧ
лю́тагѡ , и҆ стра́сте́й вы́шша , свѣтᲂда́тельными твᲂи́ми сїѧ́нїи . бж҃е
ѻ҆ц҃ъ на́шихъ бл҃гᲂслᲂве́нъ є҆сѝ . =двⷤа . сла́ва . Б=жⷭ҇тва̀ твᲂегѡ̀ зра́къ
є҆ди́нъ вᲂзвѣща́емъ , в̾ трїе́хъ сᲂста́вныхъ , и҆ нераздѣ́льныхъ сво́йствѣхъ ,
ѻ҆ц҃а и҆ сн҃а и҆ дх҃а . бл҃гᲂслᲂве́нъ є҆сѝ зᲂве́мъ , бж҃е ѻ҆ц҃ъ на́шихъ . =и҆
нн҃ѣ . Ꙗ҆=ви́сѧ на землѝ , бы́въ челᲂвѣ́къ вседѣ́тель , бг҃ᲂлѣ́пно ѿ дв҃ческїѧ
и҆ пречи́стыѧ тѝ ᲂу҆тро́бы , и҆ на́съ ѡ҆бᲂжѝ , бл҃гᲂслᲂве́нъ є҆сѝ зᲂвꙋ́щихъ
бж҃е ѻ҆ц҃ъ на́шихъ .

=пѣ́снь , и҃ . і҆рмо́съ . В=ъ непᲂстᲂѧ́ннѣмъ ѻ҆гнѝ сᲂвᲂкꙋ́пльшесѧ , и҆́же
бл҃гᲂче́стїѧ пред̾стᲂѧ́ще ю҆́нᲂши , пла́менѣмъ же неврежде́ни , бжⷭ҇твеннꙋю
пѣ́снь пᲂѧ́хꙋ , блгⷭ҇ви́те всѧ́каѧ дѣ́ла гдⷭ҇а , и҆ превᲂзнᲂси́те є҆гѡ̀
во́ вѣки . ~Без̾нача́льна ѻ҆ц҃а ꙗ҆́кѡ ѿ ко́рене , сло́во и҆ дх҃ъ сᲂбез̾нача́льна
сꙋ́ща , ꙗ҆́кѡ ѻ҆́трасли пресꙋ́щественагѡ бг҃ᲂнача́лїѧ , пᲂказа́ша трⷪ҇цы сла́вꙋ
є҆ди́нꙋ и҆ си́лꙋ . ю҆́же пѣснᲂсло́вимъ во всѧ̀ вѣ́ки . =двⷤа . сла́ва .
О=у҆правлѧ́еши твᲂи́ми свѣтлᲂстьмѝ чи́ны нбⷭ҇ныѧ , вᲂспѣва́ти немо́лчнѡ ,
трист҃ы́ми пѣ́сньми бжⷭ҇твеными , ѻ҆́ч҃е и҆ сло́ве со ѻ҆бра́зне и҆ дш҃е ,
трисвѣ́тлꙋю держа́вꙋ и҆ равнᲂмо́щнꙋ . с̾ ни́ми же тѧ̀ пᲂе́мъ во всѧ̀ вѣ́ки . =и҆
ны́нѣ . П=рᲂрече́нїѧ пррⷪ҇ческаѧ , твᲂѐ ржⷭ҇тво̀ бцⷣе и҆з̾ дале́ча ви́дѣвше
вᲂсхвалѧ́хꙋ , ꙗ҆́кѡ без̾ сѣ́мене и҆ па́че є҆стества̀ ро́ждьшагᲂсѧ влⷣчце . и҆
сᲂгла́снѡ сегѡ̀ пᲂе́мъ ꙗ҆́кѡ гдⷭ҇а , и҆ тебѐ ро́ждьшꙋю чте́мъ дв҃о во всѧ̀
вѣ́ки .

=пѣ́снь , ѳ҃ . і҆рмо́съ . Н=о́вᲂе чꙋ́до и҆ бг҃ᲂлѣ́пнѡ , дв҃ческꙋю бо две́рь
затвᲂре́нꙋ ꙗ҆вѝ прᲂше́дыи гдⷭ҇ь , на́гъ во вхо́дѣ и҆ плᲂтᲂно́сецъ ꙗ҆ви́сѧ
во и҆схо́дѣ бг҃ъ , и҆ пребыва́етъ две́рь затвᲂре́на . сїю̀ непреста́нно ꙗ҆́кѡ
мт҃рь бг҃ꙋ велича́емъ . ~Ви́дѣти сла́вꙋ трисїѧ́ннꙋю , бг҃ᲂви́днїи беспло́тныхъ
чи́нᲂве ꙗ҆́вѣ , невеще́ствеными кри́лы вᲂсхᲂди́ти жела́ютъ гᲂрѣ̀ . но гᲂвѣ́ютъ
ѕѣлѡ̀ непристꙋ́пнᲂмꙋ свѣ́тꙋ , и҆ пѣ́нїе непреста́ннѡ вᲂпїю́тъ . с̾ ни́ми же
сᲂгла́снѡ є҆ди́нственаѧ трⷪ҇це тѧ̀ сла́вимъ . =вⷤ . сла́ва . Н=есы́тнᲂю
любо́вїю и҆́же на землѝ , ᲂу҆́мнꙋю дш҃ꙋ ѿ тебѐ прїе́мше и҆ слᲂве́снꙋю ,
тебѐ пᲂе́мъ влⷣко бж҃е вседержи́телю , є҆ди́нственᲂе є҆стество̀ вᲂи́стинꙋ ,
тро́ичнᲂе ли́цы , ѿ всегѡ̀ се́рдца . сїѐ всеще́дре , ꙗ҆́кѡ всеси́ленъ
сᲂблюдѝ . =и҆ нн҃ѣ . Х=ра́мъ мѧ пᲂкажѝ , є҆динᲂнача́льнагѡ и҆ трисвѣ́тлагѡ
твᲂегѡ̀ бг҃ᲂнача́лїѧ свѣтᲂви́денъ . чи́сто слꙋжи́ти тебѣ̀ зижди́телю всѣ́хъ ,
и҆ неи҆зрече́ннꙋю ти сла́вꙋ ᲂу҆́мнѡ зрѣ́ти . мл҃твами є҆ди́ныѧ бцⷣы . ю҆́же
дᲂсто́йнѡ ꙗ҆́кѡ пресла́внꙋю велича́емъ .

=пᲂсе́м̾ , п=рипѣ́вы , григо́рїѧ синаи́та . ~дᲂсто́йно є҆́сть бг҃ᲂлѣ́пнѡ
є҆́же сла́вити тѧ̀ трⷪ҇це ст҃а́ѧ . =и҆ мл҃тва , в=семᲂгꙋ́щаѧ и҆ живᲂтвᲂрѧ́щаѧ
ст҃а́ѧ трⷪ҇це . ~пи́сано , на пᲂслѣдѝ в̾ кни́зѣ се́й .

В=ъ нлⷣю на ᲂу҆́тренѣй слꙋ́жбѣ . нача́ло и҆ всѐ вᲂслѣ́дᲂванїе твᲂри́мъ ,
ꙗ҆́кᲂже ᲂу҆ка́зано въ пе́рвᲂмъ гла́сѣ . та́же , по є҆ѯа̀ ѱл҃мѣ́хъ . на бг҃ъ
гдⷭ҇ь . трᲂпа́рь , вᲂскрⷭ҇нъ . гла́съ , г҃ . Д=а веселѧ́тсѧ нбⷭ҇наѧ , и҆
ра́дꙋютсѧ земна́ѧ , ꙗ҆́кѡ сᲂтвᲂрѝ держа́вꙋ мы́шцею свᲂе́ю гдⷭ҇ь . пᲂпра́въ
сме́ртїю сме́рть , пе́рвенецъ и҆з̾ ме́ртвыхъ бы́сть . и҆́з̾ чрева а҆́дᲂва
и҆зба́вилъ є҆́сть на́съ , и҆ пᲂда́стъ ми́рᲂви ве́лїю млⷭ҇ть . =двⷤа .=

=сла́ва , ст҃о́мꙋ , и҆́=же тᲂго̀ днѐ .= и҆ ны́нѣ , боⷢ҇ . п=о́ гласꙋ трᲂпарѧ̀
ст҃а́гѡ . =а҆́ще ли не и҆́мать , то̀ глаго́лемъ : сла́ва , и҆ нн҃ѣ , боⷢ҇ .
Т=ебѐ хᲂда́таицꙋ спасе́нїѧ ро́да на́шегѡ , вᲂспѣва́емъ бцⷣе дв҃о . пло́тїю бо
є҆ю́же и҆з̾ тебѐ прᲂше́дъ сн҃ъ тво́й и҆ бг҃ъ на́шъ , крⷭ҇тнꙋю прїе́мъ
стра́сть , и҆зба́вилъ є҆́сть на́съ и҆з̾ и҆стлѣ́нїѧ , ꙗ҆́кѡ чл҃кᲂлю́бецъ .

=по а҃ стихᲂло́гїи . сѣда́ленъ , вᲂскрⷭ҇нъ . гла́съ , г҃ . Х=рⷭ҇то́съ
ѿ ме́ртвыхъ вᲂста̀ , нача́тᲂкъ ᲂу҆со́пшимъ бы́сть , пе́рвенецъ тва́ри , и҆
сᲂдѣ́тель всѣ́мъ бы́вшимъ , и҆стлѣ́вшеє є҆стество̀ ро́да на́шегѡ , сᲂбо́ю
ѡ҆бнᲂвѝ . не к̾ тᲂмꙋ̀ сме́рте ѡ҆блада́еши , и҆́бо всѣ́хъ влⷣка держа́вꙋ твᲂю̀
разрꙋшѝ . =сти́хъ : вᲂскрⷭ҇нѝ гдⷭ҇и бж҃е мо́й да вᲂзнесе́тсѧ рꙋка̀ твᲂѧ̀ ,
незабꙋ́ди ни́щихъ свᲂи́хъ до кᲂнца̀ . Х=рⷭ҇то́съ ѿ ме́ртвыхъ вᲂста̀ , нача́тᲂкъ
ᲂу҆со́пшимъ бы́сть , пе́рвенецъ тва́ри , и҆ сᲂдѣ́тель всѣ́мъ бы́вшимъ ,
и҆стлѣ́вшеє є҆стество̀ ро́да на́шегѡ , сᲂбо́ю ѡ҆бнᲂвѝ . не к̾ тᲂмꙋ̀ сме́рте
ѡ҆блада́еши , и҆́бо всѣ́хъ влⷣка держа́вꙋ твᲂю̀ разрꙋшѝ . =сла́ва , и҆ ны́нѣ ,
боⷢ҇ . Н=бⷭ҇наѧ любо́вїю веселѧ́хꙋсѧ , и҆ земна́ѧ тре́петᲂмъ ᲂу҆жаса́хꙋсѧ ,
є҆гда̀ пречⷭ҇тыи гла́съ на́йде на тѧ̀ бцⷣе . є҆ди́но бо тᲂржество̀ ѻ҆бᲂи́мъ
вᲂсїѧ̀ , є҆гда̀ беспло́тныи ра́дᲂсть тебѣ̀ принесѐ . тѣ́мже со а҆́нг҃ѡмъ
вᲂпїе́мъ тѝ , ра́дꙋисѧ чⷭ҇таѧ бж҃їе жили́ще .

=по в҃ стихᲂло́гїи . сѣда́ленъ , гла́съ , г҃ . П=ло́тїю сме́рть вкꙋ́шь
гдⷭ҇и , го́ресть сме́ртнꙋю пресѣчѐ вᲂста́нїемъ свᲂи́мъ , и҆ чл҃ка на ню̀
ᲂу҆крѣпѝ , пе́рвыѧ клѧ́твы ѡ҆дᲂлѣ́нїе призыва́ѧ . защи́тниче жи́зни на́шеѧ ,
хрⷭ҇тѐ бж҃е сла́ва тебѣ̀ . =сти́хъ : и҆спᲂвѣ́мсѧ тебѣ̀ гдⷭ҇и всѣ́мъ срⷣцемъ
мᲂи́мъ , пᲂвѣ́мъ всѧ̀ чꙋдеса̀ твᲂѧ̀ . П=ло́тїю сме́рть вкꙋ́шь гдⷭ҇и , го́ресть
сме́ртнꙋю пресѣчѐ вᲂста́нїемъ свᲂи́мъ , и҆ чл҃ка на ню̀ ᲂу҆крѣпѝ , пе́рвыѧ
клѧ́твы ѡ҆дᲂлѣ́нїе призыва́ѧ . защи́тниче жи́зни на́шеѧ , хрⷭ҇тѐ бж҃е сла́ва
тебѣ̀ . =сла́ва , и҆ ны́нѣ , боⷢ҇ . Н=епᲂсти́жимаго и҆ неѡ҆пи́саннаго ,
є҆динᲂсꙋ́щнаго неви́димᲂмꙋ ѻ҆ц҃ꙋ , во ᲂу҆тро́бꙋ свᲂю̀ та́йнѡ вмѣсти́ла є҆сѝ
бцⷣе , є҆ди́на и҆ несмѣ́сно ѿ трⷪ҇цы бжⷭ҇тво̀ , пᲂзна́хᲂмъ ржⷭ҇тво̀ твᲂѐ
в̾ ми́рѣ сла́вити . тѣ́мже и҆ бл҃гᲂда́рствено вᲂпїе́мъ тѝ , ра́дꙋисѧ
ѡ҆бра́дᲂваннаѧ .

=та́же , кафи́сма : б=л҃же́ни непᲂро́чнїи .= пᲂсе́мъ , трᲂпарѝ :
а҆́=нг҃льскїи сᲂбо́ръ . ~пи́саны , в̾ кᲂнцѣ̀ кни́ги сеѧ̀ . =та́же , і҆єре́й
гл҃етъ , є҆ктенїю̀ ма́лꙋю . по вᲂз̾гла́сѣ , и҆пако́й . О=у҆дивлѧ́ѧ
видѣ́нїемъ , ѡ҆рᲂша́ѧ глаго́ланїи , блиста́ѧсѧ а҆́нг҃лъ , мѷрᲂно́сицамъ
гл҃аше , что̀ жива́го и҆́щете во́ грᲂбѣ . вᲂста̀ и҆спраздни́выи гро́бы . тлѝ
премѣни́телѧ , разꙋмѣ́йте непремѣ́ннаго . рцѣ́те бг҃ᲂви , ко́ль стра́шна дѣ́ла
твᲂѧ̀ , ꙗ҆́кѡ ро́дъ спа́слъ є҆сѝ чл҃ческїи .

=степе́нны . гла́съ , г҃ . а҆нтифо́н̾ , а҃ . пᲂе́мъ по двⷤа . П=лѣ́нъ сїѡ́нь
ты̀ взѧ́тъ ѿ вавило́на , и҆ менѐ ѿ страсте́й к̾ живᲂтꙋ̀ привлецы̀ сло́ве . ~Во
ю҆́гъ сѣ́ющїи сле́зы бжⷭ҇твенныѧ , жнꙋ́тъ кла́сы ра́дᲂстїю прⷭ҇нѡ живо́тныѧ .
~Ст҃о́мꙋ дх҃ꙋ всѧ́ко бл҃гᲂдаре́нїе , ꙗ҆́кᲂже ѻ҆ц҃ꙋ и҆ сн҃ꙋ со ѡ҆блиста́етъ ,
ѡ҆ не́мже всѧ́ческаѧ живꙋ́тъ и҆ дви́жатсѧ .

=а҆нтифо́нъ , в҃ . А҆́=ще не гдⷭ҇ь сᲂзи́ждетъ до́мъ дᲂбрᲂдѣ́телей , всꙋ́е
трꙋжда́емсѧ , дш҃ꙋ же пᲂкрыва́юще , ни кто́ же на́шъ разᲂри́тъ гра́дъ . ~Плᲂда̀
чре́внѧгѡ , дх҃ᲂмъ сн҃ᲂтвᲂре́ни ти сꙋ́ть хрⷭ҇тꙋ̀ , ꙗ҆́кᲂже и҆ ѻ҆ц҃ꙋ ст҃і́и
всегда̀ . ~Ст҃ы́мъ дх҃ᲂмъ прᲂви́дитсѧ всѧ́ка ст҃ы́ни премꙋ́дрᲂсть ,
ѡ҆сꙋ́ществꙋетъ бо всѧ́кꙋ тва́рь , тᲂмꙋ̀ пᲂслꙋ́жимъ , бг҃ъ бо , ꙗ҆́кᲂже ѻ҆ц҃ꙋ и҆
сло́вꙋ .

=а҆нтифо́нъ , г҃ . Б=ᲂѧ́щїисѧ гдⷭ҇а бл҃же́ни , в̾ пꙋ́ть хᲂдѧ́ще за́пᲂвѣдей ,
снѣдѧ́тъ бо живо́тъ даю́щеє всѧ́ко пло́дїе . ~Ѻ҆́крⷭ҇тъ трапе́зы твᲂеѧ̀ ,
вᲂзвесели́сѧ зрѧ̀ свᲂи́хъ си , па́стыремъ нача́льниче и҆сча́дїѧ , нᲂсѧ́ща
ва́їѧ бл҃гᲂдѣѧ́нїѧ . ~Ст҃ы́мъ дх҃ᲂмъ , всѧ́ко бᲂга́тство сла́вы , ѿ него́ же
бл҃гᲂда́ть и҆ живо́тъ всѧ́кᲂй тва́ри , со ѻ҆ц҃е́мъ бо вᲂспѣва́етсѧ и҆
с̾ сло́вᲂмъ .

=і҆єре́й , глаго́летъ : в=о́нмемъ .= м=и́ръ всѣ́мъ .= п=ремꙋ́дрᲂсть .=
прᲂки́менъ , ѱало́мъ , дв҃дᲂвъ . Р=цы́те во ꙗ҆зы́цѣхъ ꙗ҆́кѡ гдⷭ҇ь вᲂцр҃и́сѧ ,
и҆́бо и҆спра́ви вселе́ннꙋю ꙗ҆́же непᲂдви́житсѧ . =сти́хъ : в=ᲂспо́йте гдⷭ҇ви
пѣ́снь но́вꙋ , вᲂспо́йте гдⷭ҇ви всѧ̀ землѧ̀ . =і҆єре́й : ꙗ҆́=кѡ ст҃ъ є҆сѝ
гдⷭ҇и бж҃е . =та́же : В=сѧ́ко дыха́нїе да хва́литъ гдⷭ҇а . =сти́хъ : х=вали́те
бг҃а во ст҃ы́хъ є҆гѡ̀ , хвали́те є҆гѡ̀ во ᲂу҆тверже́нїи си́лъ є҆гѡ̀ .
=і҆єре́й : и҆ =ѡ҆спᲂдо́битисѧ на́мъ дᲂсто́йнѡ пᲂслꙋ́шати ст҃а́гѡ є҆ѵⷢ҇а́лїѧ .
=пᲂе́мъ : Г=дⷭ҇и пᲂми́лꙋй , =гⷤ .= =і҆єре́й : п=ремꙋ́дрᲂсть , про́сти
ᲂу҆слы́шимъ ст҃а́го . =і҆єре́й , гл҃етъ , є҆ѵⷢ҇а́лїе рѧ́дꙋ .= ~вᲂскрⷭ҇нїе
хрⷭ҇то́во , =аⷤ . та́же , ѱл҃о́мъ , н҃ . п=ᲂми́лꙋй мѧ бж҃е . =сла́ва . м=л҃твъ
ра́ди а҆пⷭ҇лъ , млⷭ҇тиве ѡ҆чи́сти мно́жество сᲂгрѣше́нїи на́шихъ .= и҆ ны́нѣ .
м=л҃твъ ра́ди бцⷣы , млⷭ҇тиве ѡ҆чи́сти мно́жество сᲂгрѣше́нїи на́шихъ .
=та́же , п=ᲂми́лꙋй мѧ бж҃е по вели́цѣй млⷭ҇ти твᲂе́й по мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й . =стихѣ́ра ,
вᲂскрⷭ҇на . гла́съ , ѕ҃ . В=ᲂскр҃съ і҆с҃ъ ѿ́ грᲂба , ꙗ҆́кᲂже прᲂречѐ . и҆
дарᲂва̀ на́мъ живо́тъ вѣ́чныи , ми́ръ и҆ ве́лїю млⷭ҇ть . =і҆єре́й , гл҃етъ :
с=пасѝ бж҃е лю́ди . =пᲂе́мъ : Г=дⷭ҇и пᲂми́лꙋй , =ві҃ .= =і҆єре́й ,
вᲂз̾гла́съ : м=и́лᲂстїю и҆ щедро́тами . К=ано́нъ , вᲂскрⷭ҇нъ . гла́съ , г҃ .
пѣ́снь , а҃ . і҆рмо́съ . И҆́=же во́ды дре́вле ма́нїемъ бжⷭ҇твенымъ , во є҆ди́но
со́нмище сᲂвᲂкꙋпѝ , и҆ раздѣли́выи мо́ре і҆и҃льтескимъ лю́демъ . сѐ бг҃ъ на́шъ
препрᲂсла́вленъ сы́и , тᲂго̀ є҆ди́нагѡ вᲂспᲂе́мъ , ꙗ҆́кѡ прᲂсла́висѧ .

=запѣ́въ : сла́ва гдⷭ҇и вᲂскрⷭ҇нїю твᲂемꙋ̀ . И҆́=же зе́млю ѡ҆сꙋди́въ
престꙋ́пльшемꙋ , по́тᲂмъ и҆знестѝ плᲂда̀ те́рнїе . ѿ те́рнїѧ же вѣне́цъ ,
и҆з̾ рꙋкѝ без̾зако́нныѧ . сѐ бг҃ъ на́шъ , пло́ть прїѧ́лъ є҆́сть , клѧ́твꙋ
разрꙋшѝ , ꙗ҆́кѡ прᲂсла́висѧ . ~Пᲂбѣди́тель ѡ҆дᲂлѣ́нїемъ на сме́рть , и҆́же
сме́рти ѡ҆дᲂлѣ́въ ꙗ҆ви́сѧ , стра́сть бо пло́тїю ѡ҆дш҃евле́нᲂю прїе́мъ . сѐ
бг҃ъ на́шъ , бра́всѧ съ мꙋчи́телемъ , всѧ̀ вᲂскресѝ , ꙗ҆́кѡ прᲂсла́висѧ .
=боⷢ҇ .= ~И҆́стиннꙋю бцⷣꙋ всѝ ꙗ҆зы́цы сла́вѧтъ тѧ̀ , ю҆́же без̾ сѣ́мене
ро́ждьшꙋю , сᲂше́дъ бо во ᲂу҆тро́бꙋ ѡ҆сщ҃е́ннꙋю твᲂю̀ . сѐ бг҃ъ на́шъ и҆́же
по на́съ ѡ҆сꙋ́ществᲂвасѧ , и҆ бг҃ъ и҆ челᲂвѣ́къ и҆з̾ тебѐ рᲂди́сѧ .

и҆́=нъ кано́нъ , крⷭ҇тᲂвᲂскрⷭ҇нъ . і҆рмо́с̾ . П=ѣ́снь но́вꙋ . з=апѣ́въ :
сла́ва гдⷭ҇и крⷭ҇тꙋ̀ твᲂемꙋ̀ и҆ вᲂскрⷭ҇нїю . Р=о́дъ челᲂвѣ́чь , пᲂрабᲂще́нъ
мꙋчи́телемъ грѣхᲂлю́бнымъ , кро́вїю бжⷭ҇твенᲂю хрⷭ҇то́съ и҆скꙋпѝ , и҆
ѡ҆бг҃ᲂтвᲂри́въ ѡ҆бнᲂви́лъ є҆́сть , ꙗ҆́кѡ прᲂсла́висѧ . ~Ꙗ҆́кѡ ᲂу҆́бѡ сме́ртенъ
сме́рти хᲂтѧ́и , и҆́же живᲂтꙋ̀ сᲂкро́вище хрⷭ҇то́съ вкꙋсѝ . а҆ ꙗ҆́кѡ сы́и
без̾сме́ртенъ є҆стество́мъ , ме́ртвыѧ ѡ҆живи́лъ є҆́сть , ꙗ҆́кѡ прᲂсла́висѧ .

и҆́=нъ кано́нъ , прест҃ѣ́й бцⷣы . і҆рмо́съ , то́йже . =з=апѣ́въ : прест҃а́ѧ
гжⷭ҇е бцⷣе спасѝ на́съ . К=ᲂлѣ́на преклᲂнѧ́етъ всѧ́ко є҆стество̀ нбⷭ҇ныхъ
дв҃о , и҆́же вᲂпло́щшемꙋсѧ и҆з̾ тебѐ , со земны́ми же дᲂстᲂлѣ́пно и҆
преи҆спо́днѧѧ , ꙗ҆́кѡ прᲂсла́висѧ . =Ѽ= примире́нїи ꙗ҆́же в̾ тебѣ̀ ,
благи́хъ бо не зави́стныи пᲂда́тель ꙗ҆́кѡ бг҃ъ , дх҃ъ бжⷭ҇твенъ пᲂда́выи на́мъ ,
пло́ть ѿ тебѣ̀ ѻ҆трᲂкᲂви́це прїѧ́тъ , ꙗ҆́кѡ прᲂсла́висѧ .

и҆́=нъ , кано́нъ , в̾ минѣ́и , ст҃о́мꙋ .=

=катава́сїѧ , п=о ᲂу҆ста́вꙋ .

=пѣ́снь , г҃ . і҆рмо́съ . И҆́=же ѿ несꙋ́щихъ всѧ̀ приведы́и , сло́вᲂмъ
сᲂзида́ема , сᲂверша́ема же дх҃ᲂмъ , вседержи́телю вы́шнїи , в̾ любвѝ свᲂе́й
ᲂу҆твердѝ менѐ . ~Крⷭ҇то́мъ твᲂи́мъ пᲂстыдѣ́сѧ нечести́выи . сᲂтвᲂри́лъ бо
є҆́сть ꙗ҆́мꙋ , ю҆́же и҆скᲂпа̀ впаде́сѧ , смире́нымъ же вᲂздви́же хрⷭ҇тѐ ро́гъ ,
во свᲂе́мъ вᲂскрⷭ҇нїи . ~Бл҃гᲂче́стїѧ прᲂпᲂвѣ́данїе ꙗ҆зы́кѡмъ , ꙗ҆́кѡ вᲂда̀
пᲂкры̀ мо́ре чл҃кᲂлю́бче . вᲂскр҃съ бо ѿ́ грᲂба , трⷪ҇ческїи ѿкры́лъ є҆сѝ
свѣ́тъ . =боⷢ҇ .= ~Пресла́внаѧ рече́на бы́ша ѡ҆ тебѣ̀ , гра́де ѡ҆дш҃евле́ныи
при́снѡ црⷭ҇твꙋющагѡ . тᲂбо́ю бо влⷣчце сꙋ́щимъ на землѝ , бг҃ъ спᲂжи́лъ
є҆́сть .

=и҆́нъ , і҆рмо́съ . Л=ꙋ́къ сᲂкрꙋши́лъ . ~Чистᲂта̀ є҆сѝ пречⷭ҇тыи крⷭ҇те ,
и҆́дᲂльскимъ нечистᲂта́мъ , ꙗ҆́кѡ і҆с҃ъ пребжⷭ҇твеныи , на тебѣ̀ рꙋ́цѣ
распрᲂсте́рлъ є҆́сть . ~Да всѝ вѣ́рнїи , бг҃ᲂпрїе́мныи гро́бе тебѣ̀
пᲂкланѧ́емсѧ . пᲂгребе́бᲂсѧ в̾ тебѣ̀ , и҆ вᲂста̀ хрⷭ҇то́съ вᲂи́стинꙋ бг҃ъ
на́шъ .

=и҆́нъ і҆рмо́съ , то́йже . Ж=е́злъ ѿ́ кᲂрене і҆єссе́ѡва , прᲂро́чески
прᲂзѧ́бши дв҃аѧ , цвѣ́тъ тѧ хрⷭ҇тѐ вᲂсїѧ̀ на́мъ . ст҃ъ є҆сѝ гдⷭ҇и . ~Да
бжⷭ҇твенᲂмꙋ прича́стїю , земнᲂро́дныѧ сᲂдѣ́лаеши наслѣ́дники . ты́ бо
ѡ҆бнища́въ , ѿ дв҃ы пло́ть на́шꙋ прїе́мъ . ст҃ъ є҆сѝ гдⷭ҇и .

=і҆єре́й гл҃етъ , є҆ктенїю̀ ма́лꙋю . та́же : кᲂнда́къ , и҆ и҆́кᲂсъ , и҆
сѣда́лен̾ , в̾ минѣ́и , ст҃о́мꙋ . а҆́ще є҆́сть .=

=пѣ́снь , д҃ . і҆рмо́съ . П=ᲂлᲂжѝ к̾ на́мъ тве́рдꙋю любо́вь сѝ гдⷭ҇и ,
є҆динᲂро́днаго бо тѝ сн҃а на́съ ра́ди на сме́рть в̾да́лъ є҆сѝ . тѣ́мже тѝ
вᲂпїе́мъ вᲂсхвалѧ́юще , сла́ва си́лѣ твᲂе́й . ~Ꙗ҆́звы хрⷭ҇тѐ и҆ ра́ны
ми́лᲂстивнѡ пᲂдъѧ́лъ є҆сѝ . дᲂса́дꙋ по лани́тᲂмо ᲂу҆даре́нїе терпѧ̀ . и҆
дᲂлгᲂтерпѣли́внѣ нᲂсѧ̀ ѡ҆плева́нїѧ , и҆́миже сᲂдѣ́ла мнѣ̀ спасе́нїе . сла́ва
си́лѣ твᲂе́й гдⷭ҇и . ~Тѣ́лᲂмъ ᲂу҆мира́ющимъ живᲂтѐ , сме́рти причасти́лсѧ
є҆сѝ , стрⷭ҇ти ра́ди ни́щихъ , и҆ вᲂздыха́нїѧ ᲂу҆бо́гихъ твᲂи́хъ , и҆
растли́въ тлѣ́ющаго препрᲂсла́вленыи , всѧ̀ вᲂскр҃си́лъ є҆сѝ . =боⷢ҇ .=
~Пᲂмѧнѝ хрⷭ҇тѐ , є҆́же стѧжа̀ ста́до стрⷭ҇тїю свᲂе́ю , пресла́вныѧ твᲂеѧ̀
мт҃ре млⷭ҇тивныѧ мᲂльбы̀ прїе́мъ , и҆ пᲂсѣти́въ ѡ҆ѕло́бленыѧ , и҆зба́ви си́лᲂю
свᲂе́ю .

=и҆́нъ , і҆рмо́съ . С=тра́шнꙋ и҆ неи҆зрече́ннꙋ . ~И҆́же сᲂзда́выи по ѻ҆́бразꙋ
свᲂемꙋ̀ чл҃кᲂлю́бче чл҃ка , и҆ ᲂу҆мерщве́на грѣхо́мъ , ра́ди престꙋпле́нїѧ ,
распе́нсѧ на кра́нїевѣ , спа́слъ є҆сѝ . ~Ме́ртвыѧ ᲂу҆́бо и҆́хже пᲂжрѐ сме́рть
ѿдадѐ , разрꙋши́жесѧ и҆ а҆́дᲂво тлетво́рнᲂе црⷭ҇тво , вᲂскрⷭ҇шꙋ ѿ́ грᲂба тебѐ
гдⷭ҇и . =боⷢ҇ .= ~Мр҃і́е чⷭ҇таѧ , злата́ѧ кади́льнице , неслїѧ́нно ꙗ҆́кѡ
є҆ди́нъ ѿ трⷪ҇цы в̾ тѧ̀ вᲂпло́щьсѧ бг҃ъ сло́во , ми́ръ ѡ҆бл҃гᲂꙋха́лъ є҆́сть .

=и҆́нъ і҆рмо́съ , то́йже . И҆́=же пᲂставле́и го́ры влⷣко , мѣ́рилᲂмъ
бжⷭ҇твенагѡ ра́зꙋма , ѿсѣче́нъ є҆сѝ ѿ дв҃цы ка́мень крᲂмѣ̀ рꙋ́къ . си́лѣ
твᲂе́й сла́ва чл҃кᲂлю́бче . ~Бᲂлѧ́щеє и҆сцѣли́лъ є҆сѝ на́ше є҆стество̀ влⷣко ,
скᲂрѣ́йшеє и҆з̾ дв҃ы сїѐ сᲂвᲂкꙋпѝ лѣкᲂва́нїе , твᲂи́мъ чⷭ҇тны́мъ сло́ве
бжⷭ҇тво́мъ . ~Ча́сть мᲂѧ̀ є҆сѝ гдⷭ҇и , и҆ наслѣ́дїе жела́нно , сᲂвᲂкꙋпи́выи мѧ
и҆з̾ дв҃ы сло́ве , к̾ сᲂста́вꙋ свᲂемꙋ̀ , пло́тїю бы́въ сᲂста́въ .

=пѣ́снь , є҃ . і҆рмо́съ . К=ъ тебѣ̀ ᲂу҆́треннюю всѣ́хъ твᲂрцꙋ̀ , преи҆мꙋ́щемꙋ
всѧ́къ ᲂу҆́мъ ми́рᲂви , занѐ свѣ́тъ пᲂвелѣ́нїѧ твᲂѧ̀ , в̾ ни́хже наста́ви мѧ .
~Сꙋдїѝ непра́веднᲂмꙋ , є҆вре́йскᲂю за́вистїю пре́данъ бы́въ всеви́децъ , и҆
все́й пра́веднѡ сꙋдѧ́и землѝ , а҆да́ма дре́внѧгѡ и҆зба́вилъ є҆сѝ
ѡ҆сꙋжде́нїѧ . ~Тво́й ми́ръ цр҃квамъ твᲂи́мъ хрⷭ҇тѐ , непᲂбѣди́мᲂю си́лᲂю
крⷭ҇та̀ твᲂегѡ̀ , и҆з̾ ме́ртвыхъ вᲂскр҃сы́и пᲂда́ждь , и҆ спасѝ дш҃а на́ша .
=боⷢ҇ .= ~Сѣ́нь ст҃а́ѧ , и҆ прᲂстра́ннѣйшаѧ нб҃съ , ꙗ҆́кѡ всеѧ̀ тва́ри
невмѣсти́маго сло́ва бж҃їѧ прїе́мши , є҆ди́на ꙗ҆ви́сѧ при́снѡ дв҃о .

=и҆́нъ , і҆рмо́съ . Н=а землѝ неви́димыи . ~Кᲂпїе́мъ в̾ ре́бра хрⷭ҇тѐ мо́й
прᲂбᲂде́нъ бы́въ , и҆́же ѿ ребра̀ чл҃ча бы́вшїѧ клѧ́твы всегꙋби́тельныѧ всѣ́мъ
чл҃кѡмъ , хᲂда́тайствᲂмъ сѝ на́съ свᲂбᲂди́лъ є҆сѝ . ~Ра́венъ ѻ҆ц҃ꙋ
сꙋщество́мъ сы́и , сщ҃е́нныи хра́мъ , пречи́стагѡ свᲂегѡ̀ и҆ всечестна́гѡ
тѣлесѐ сп҃се , и҆з̾ ме́ртвыхъ вᲂскреси́лъ є҆сѝ чл҃кᲂлю́бче .

=и҆́нъ і҆рмо́съ , то́йже . С=ло́во бж҃їе сн҃ъ тво́й дв҃о , сᲂдѣ́тель
а҆да́ма первᲂзда́ннагѡ , несᲂзда́нїе , а҆́ще и҆ пло́ть ѡ҆дш҃евле́нꙋ себѣ̀
и҆з̾ тебѐ со́здалъ є҆́сть . ~Ра́венъ ѻ҆ц҃ꙋ сн҃ъ тво́й дв҃о , сло́во бж҃їе ,
сᲂста́въ сᲂверше́нъ во двᲂю̀ є҆стествꙋ̀ , і҆с҃ъ гдⷭ҇ь , бг҃ъ сᲂверше́нъ и҆
чл҃къ .

=пѣ́снь , ѕ҃ . і҆рмо́с̾ . Б=е́здна пᲂслѣ́днѧѧ грѣхо́въ ѡ҆бы́де мѧ , и҆
и҆счеза́етъ дх҃ъ мо́й . но прᲂсте́ръ влⷣко высо́кꙋю свᲂю̀ мы́шцꙋ , ꙗ҆́кѡ
петра́ мѧ ᲂу҆пра́вителю спасѝ . ~Бе́здна млⷭ҇ти и҆ щедро́тъ ѡ҆бы́де мѧ ,
млрⷭ҇днымъ сни́тїемъ твᲂи́мъ . вᲂпло́щбᲂсѧ влⷣко и҆ бы́въ в̾ ра́бїи ѻ҆́бразѣ ,
ѡ҆бᲂжи́лъ є҆сѝ сᲂбо́ю и҆ прᲂсла́вилъ . ~Оу҆мерщве́нїе прїѧ́тъ ᲂу҆мерщвѧ́ѧи ,
и҆́же ᲂу҆мерщве́наго ѡ҆живле́на ви́дѧ , твᲂегѡ̀ хрⷭ҇тѐ вᲂскрⷭ҇нїѧ сі́и сꙋ́ть
ѻ҆́брази , и҆ страсте́й твᲂи́хъ пречи́стыхъ пᲂбѣжде́нїѧ . =боⷢ҇ .= ~Пречⷭ҇таѧ
ꙗ҆́же є҆ди́на твᲂрцꙋ̀ и҆ чл҃кѡмъ , па́че ᲂу҆ма̀ хᲂда́тайствꙋющи , сн҃а твᲂегѡ̀
млⷭ҇тива , и҆́же сᲂгрѣ́шшимъ рабо́мъ твᲂи́мъ , и҆ пᲂбо́рника бы́ти пᲂмᲂли́сѧ .

=и҆́нъ , і҆рмо́съ . С=еле́нїю і҆ѡ́на . ~Ра́нами ты̀ и҆скꙋси́всѧ , а҆да́мᲂво
сᲂкрꙋше́нїе , стрⷭ҇тїю крⷭ҇та̀ вᲂзне́слъ є҆сѝ . тѣ́мже тѝ зᲂвꙋ̀ , вᲂзведѝ
и҆з̾ тлѝ живо́тъ мо́й чл҃кᲂлю́бче . ~Ѿверза́ютсѧ хрⷭ҇тѐ стра́хᲂмъ врата̀
а҆́дᲂва , сᲂсꙋ́ды вра́жїѧ вᲂсхища́ющꙋ . тѣ́мже тѧ̀ жены̀ срѣто́ша , вмѣ́стѡ
печа́ли ра́дᲂсть прїе́млюще .

=и҆́нъ і҆рмо́съ , то́йже . В=ᲂѡ҆бража́етсѧ и҆́же по на́съ , ѿ нетлѣ́нныѧ
дв҃ы , и҆́же ѻ҆́бразᲂмъ неразлꙋ́чныи , ѻ҆́бразᲂмъ бы́въ и҆ ве́щїю , непрело́жсѧ
бжⷭ҇тва̀ гдⷭ҇ь . ~Бе́здны грѣхо́вныѧ и҆ бꙋ́ри страсте́й , пречⷭ҇таѧ и҆зба́ви
мѧ . є҆си́ бо приста́нище и҆ бе́здна чꙋдесе́мъ , и҆́же вѣ́рᲂю притека́ющимъ
тѝ .

=і҆єре́й гл҃етъ , є҆ктенїю̀ ма́лꙋю .=

=кᲂнда́къ , вᲂскрⷭ҇нъ . В=ᲂскрⷭ҇лъ є҆сѝ дне́сь и҆́з̾ грᲂба ще́дре , и҆ на́съ
вᲂзведѐ ѿ вра́тъ сме́ртныхъ . дне́сь а҆да́мъ ликꙋ́етъ , и҆ ра́дꙋетсѧ є҆́вва .
вкꙋ́пѣ же прᲂро́цы с̾ патрїа́рхи вᲂспѣва́ютъ не преста́ннѡ , бжⷭ҇твенꙋю
держа́вꙋ вла́сти твᲂеѧ̀ . =и҆́кᲂс̾ . Н=б҃о и҆ землѧ̀ дне́сь да ликᲂвствꙋ́ютъ ,
и҆ хрⷭ҇та̀ бг҃а є҆динᲂмꙋ́дренѡ да вᲂспѣва́ютъ , ꙗ҆́кѡ ᲂу҆́зники ѿ гро́бъ
вᲂскреси́въ . вкꙋ́пѣ ра́дꙋетсѧ всѧ̀ тва́рь , принᲂсѧ́щи дᲂсто́йныѧ пѣ́сни ,
сᲂзда́телю всѣ́хъ и҆ и҆зба́вителю на́шемꙋ , ꙗ҆́кѡ челᲂвѣ́ки и҆з̾ а҆́да дне́сь
ꙗ҆́кѡ жизнᲂда́тель сᲂвᲂзве́дъ , и҆ на нб҃са̀ с̾ сᲂбо́ю вᲂзне́съ , и҆ низ̾ло́жь
вра́жїѧ вᲂзнᲂше́нїѧ , и҆ врата̀ а҆́дᲂва сᲂкрꙋши́въ , бжⷭ҇твенᲂю держа́вᲂю
вла́сти свᲂеѧ̀ .

=пѣ́снь , з҃ . і҆рмоⷭ҇ . Ꙗ҆́=кᲂже дре́вле , бл҃гᲂчести́выѧ трѝ ѻ҆́трᲂки
прᲂхла́ди , во пла́мени халдѣ́йстѣмъ , свѣ́тлымъ бжⷭ҇тва̀ ѻ҆гне́мъ . и҆ на́съ
ѡ҆зарѝ блгⷭ҇ве́нъ є҆сѝ взыва́юща , бж҃е ѻ҆ц҃ъ на́шихъ . ~Раздра́сѧ цр҃ко́внаѧ
свѣ́тлаѧ ѡ҆по́на , в̾ распѧ́тїи зижди́телѧ , сᲂкрᲂве́нꙋю в̾ писа́нїи ꙗ҆влѧ́ѧ ,
вѣ́рнымъ и҆́стинꙋ . бл҃гᲂслᲂве́нъ є҆сѝ зᲂвꙋ́щимъ , бж҃е ѻ҆ц҃ъ на́шихъ .
~Прᲂбᲂде́нымъ твᲂи́мъ ре́брᲂмъ , ка́плею бг҃ᲂто́чнᲂю живᲂтвᲂрѧ́щїѧ тѝ кро́ве
хрⷭ҇тѐ , смᲂтре́нїемъ ка́плющїѧ на́ землю , сꙋ́щихъ на землѝ ѡ҆бнᲂви́лъ
є҆сѝ , блгⷭ҇ве́нъ є҆сѝ зᲂвꙋ́щихъ , бж҃е ѻ҆ц҃ъ на́шихъ . =трⷪ҇ченъ . Д=х҃а
блага́го со ѻ҆ц҃е́мъ прᲂсла́вимъ , и҆ с̾ сн҃ᲂмъ є҆динᲂро́днымъ . є҆ди́но
в̾ трїе́хъ нача́ло , чтꙋ́ще вѣ́рнїи , и҆ є҆ди́но бжⷭ҇тво̀ , блгⷭ҇ве́нъ є҆сѝ
зᲂвꙋ́ще , бж҃е ѻ҆ц҃ъ на́шихъ .

=и҆́нъ , і҆рмо́съ . Г=о́рдыи мꙋчи́тель . ~Непро́ста чл҃ка на крⷭ҇тѣ̀
пᲂвѣ́шена , но бг҃а вᲂплᲂще́нна , сл҃нце зрѧ̀ пᲂмрача́етсѧ . є҆мꙋ́ же пᲂе́мъ ,
блгⷭ҇ве́нъ є҆сѝ зᲂвꙋ́ще , гдⷭ҇и бж҃е ѻ҆ц҃ъ на́шихъ . ~Крѣ́пкаго бжⷭ҇тво́мъ
ви́дѣвъ а҆́дъ страшли́выи , нетлѣ́нїю пᲂда́телѧ , дш҃а пра́ведныхъ и҆зблева̀ ,
вᲂпїю́щихъ , блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . =боⷢ҇ .= ~Сᲂкро́вище
неи҆стᲂщи́мᲂе бы́сть , блгⷭ҇ве́наѧ пречⷭ҇таѧ , и҆́же чи́стымъ срⷣцемъ , тебѐ
и҆спᲂвѣ́дающихъ бг҃ᲂрᲂди́тельницꙋ . и҆́бо и҆з̾ тебѐ вᲂплᲂти́сѧ бг҃ъ ѻ҆ц҃ъ
на́шихъ .

=и҆́нъ і҆рмо́съ , то́йже . И҆́=же сла́вы гдⷭ҇ь , и҆ держа́и го́рнихъ си́лъ ,
и҆́же со ѻ҆ц҃е́мъ сѣдѧ́и , и҆ дв҃ческима ти рꙋка́ма нᲂси́мыи , блгⷭ҇ве́нъ бг҃ъ
ѻ҆ц҃ъ на́шихъ . ~Ꙗ҆́ра сме́рть , но се́й ты̀ прибли́живсѧ ѿ дв҃ы пᲂгꙋби́лъ
є҆сѝ ю҆̀ , бг҃ᲂсᲂста́внаѧ пло́ть бы́вши , блгⷭ҇ве́нъ є҆сѝ гдⷭ҇и бж҃е ѻ҆ц҃ъ
на́шихъ . ~Бцⷣꙋ всѝ тѧ̀ бг҃а ро́ждьшꙋю ᲂу҆вѣ́дѣхᲂмъ , є҆ди́нᲂгѡ бо и҆́же
ѿ трⷪ҇цы вᲂплᲂще́нна и҆з̾ тебѐ рᲂдила̀ є҆сѝ . бл҃гᲂслᲂве́нъ всечⷭ҇таѧ пло́дъ
чре́ва твᲂегѡ̀ .

=пѣ́снь , и҃ . і҆рмо́съ . В=ъ непᲂстᲂѧ́ннѣмъ ѻ҆гнѝ сᲂвᲂкꙋ́пльшесѧ , и҆́же
бл҃гᲂче́стїѧ пред̾стᲂѧ́ще ю҆́нᲂши , пла́менѣмъ же неврежде́ни , бжⷭ҇твеннꙋю
пѣ́снь пᲂѧ́хꙋ , блгⷭ҇ви́те всѧ́каѧ дѣ́ла гдⷭ҇а , и҆ превᲂзнᲂси́те є҆гѡ̀
во́ вѣки . ~Раздра́сѧ цр҃ко́внаѧ свѣ́тлᲂсть , є҆гда̀ крⷭ҇тъ тво́й вᲂдрꙋзи́сѧ
на ло́бнѣмъ , и҆ тва́рь преклᲂнѧ́шесѧ стра́хᲂмъ , вᲂпїю́щи , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀ во́ вѣки . ~Вᲂскрⷭ҇лъ
хрⷭ҇тѐ и҆́з̾ грᲂба , и҆ па́дшагᲂсѧ прельще́нїемъ дре́ва , и҆спра́вилъ є҆сѝ
бжⷭ҇твенᲂю си́лᲂю , зᲂвꙋ́ща , и҆ гл҃юща , блгⷭ҇ви́те всѧ̀ дѣ́ла гдⷭ҇нѧ гдⷭ҇а ,
по́йте и҆ превᲂзнᲂси́те є҆гѡ̀ во́ вѣки . =боⷢ҇ .= ~Хра́мъ бж҃їи ꙗ҆ви́ласѧ
є҆сѝ ѡ҆дш҃евле́нъ , вмѣсти́лище же и҆ кᲂвче́гъ . твᲂрца́ бо чл҃кѡмъ ,
бг҃ᲂрᲂди́тельнице пречⷭ҇таѧ примири́ла є҆сѝ . и҆ дᲂсто́йнѡ всѧ̀ дѣ́ла сла́вѧтъ
тѧ̀ , ю҆́же и҆ по ржⷭ҇твѣ̀ , дв҃ᲂю сᲂхра́ньшꙋюсѧ .

=и҆́нъ , і҆рмо́съ . В=еще́ствена ѻ҆гнѧ̀ . ~Сло́во нестра́стнѡ , без̾стра́стнѡ
ᲂу҆́бѡ бжⷭ҇тво́мъ , стра́ждетъ же пло́тїю бг҃ъ . є҆мꙋ́ же и҆ пᲂе́мъ ,
бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , по́йте и҆ превᲂзнᲂси́те є҆гѡ̀
во́ вѣки . ~Оу҆снꙋ́лъ є҆сѝ ᲂу҆́бѡ ꙗ҆́кѡ сме́ртенъ , и҆ вᲂскр҃се ꙗ҆́кѡ
без̾сме́ртенъ сп҃се , и҆ спаса́еши ѿ сме́рти пᲂю́щїѧ , блгⷭ҇ви́те всѧ̀ дѣ́ла
гдⷭ҇нѧ гдⷭ҇а , по́йте , и҆ превᲂзнᲂси́те є҆гѡ̀ во́ вѣки . =трⷪ҇ченъ . С=лꙋ́жимъ
бл҃гᲂче́стнѡ трисᲂста́внᲂмꙋ бжⷭ҇твꙋ̀ , сᲂєдинѧ́емꙋ неи҆зрече́ннѡ , и҆ пᲂе́мъ ,
блгⷭ҇ви́те всѧ̀ дѣ́ла гдⷭ҇нѧ гдⷭ҇а , по́йте , и҆ превᲂзнᲂси́те є҆гѡ̀ во́ вѣки .

=и҆́нъ і҆рмо́съ , то́йже . Ч=и́ны мы́сленыѧ , ꙗ҆́кѡ мт҃и преминꙋ́ла є҆сѝ ,
и҆ бли́зъ бг҃а бы́вши , бл҃гᲂслᲂви́мъ бл҃гᲂслᲂве́наѧ дв҃о ржⷭ҇тво̀ твᲂѐ , и҆
превᲂзно́симъ во́ вѣки . ~И҆́же дᲂбро́тꙋ є҆сте́ственꙋю , и҆зрѧ́днейшꙋ пᲂказа́ла
є҆сѝ , ѡ҆блиста́вши пло́ть бжⷭ҇тва̀ дв҃о чⷭ҇таѧ . тѣ́мже тѧ пᲂе́мъ во всѧ̀
вѣ́ки .

=по и҃ пѣ́сни , пᲂе́мъ : Х=ва́лимъ , блгⷭ҇ви́мъ , кла́нѧемсѧ гдⷭ҇ви , пᲂе́мъ
и҆ превᲂзно́симъ є҆гѡ̀ во́ вѣки . =і҆рмо́с̾ катава́сїи , и҆ твᲂри́мъ пᲂкло́н̾ .
пᲂе́мъ , пѣ́снь бцⷣѣ . в=ели́читъ дш҃а мᲂѧ̀ гдⷭ҇а . =и҆ =пᲂе́мъ , ~честнѣ́йшꙋю
херꙋви́мъ , на ко́йждо сти́хъ , на́ ѻ҆ба ли́ка . =и҆ =твᲂри́мъ пᲂкло́ны .

=пѣ́снь , ѳ҃ . і҆рмо́съ . Н=о́вᲂе чꙋ́до и҆ бг҃ᲂлѣ́пнѡ , дв҃ческꙋю бо две́рь
затвᲂре́нꙋ ꙗ҆вѝ прᲂше́дыи гдⷭ҇ь , на́гъ во вхо́дѣ и҆ плᲂтᲂно́сецъ ꙗ҆ви́сѧ
во и҆схо́дѣ бг҃ъ , и҆ пребыва́етъ две́рь затвᲂре́на . сїю̀ непреста́нно ꙗ҆́кѡ
мт҃рь бг҃ꙋ велича́емъ . ~Стра́шно є҆́сть зрѣ́ти тебѐ твᲂрца̀ , на́ древѣ ᲂу҆́бѡ
вᲂздви́жена сло́ве бж҃їи , пло́тїю же стра́ждꙋща бг҃а за рабы̀ , и҆ во́ грᲂбѣ
без̾дыха́нїѧ лежа́ща , ме́ртвыѧ же и҆з̾ а҆́да разрѣши́вша . тѣ́мже тѧ хрⷭ҇тѐ
ꙗ҆́кѡ всеси́льна велича́емъ . ~И҆з̾ тлѝ сме́ртныѧ спа́слъ є҆сѝ хрⷭ҇тѐ
пра́ѻ҆ц҃а , пᲂло́жьсѧ во́ грᲂбѣ ꙗ҆́кѡ ме́ртвъ . и҆ живо́тъ прᲂцвѣ́лъ є҆сѝ ,
ме́ртвыѧ вᲂскре́шь , рꙋко́ю вᲂзве́лъ є҆сѝ є҆стество̀ тлѣ́ннᲂе к̾ свѣ́тꙋ , и҆
в̾ бжⷭ҇твенᲂе ѡ҆бо́лкъ нетлѣ́нїе . тѣ́мже и҆сто́чника свѣ́тꙋ при́снѡ жива́го
велича́емъ . =боⷢ҇ .= ~Свѣ́тꙋ прїѧ́телище ꙗ҆ви́ тѧ чⷭ҇таѧ , и҆́же и҆з̾ тебѐ
не и҆зрече́ннѡ и҆ непрело́жнѡ вᲂпло́щьсѧ бг҃ъ , на крⷭ҇тъ вᲂзне́съ а҆да́мᲂво
сꙋщество̀ . и҆з̾ ме́ртвыхъ пе́рвенецъ бы́въ , и҆ пребыва́етъ бг҃ъ в̾ вы́шнихъ ,
кꙋ́пно же со ѻ҆ц҃е́мъ и҆ бжⷭ҇твенымъ дх҃ᲂмъ прᲂславлѧ́емъ .

=и҆́нъ , і҆рмо́съ . И҆́=же сла́дкᲂю . ~Че́сть чл҃кѡмъ , ѿ бесче́стныѧ сме́рти
всѣ́мъ и҆стᲂчи́лъ є҆сѝ , є҆ѧ́же распѧ́тїемъ сѝ сп҃се прїе́мъ . сꙋщество́мъ
сме́ртнымъ , нетлѣ́нїе мнѣ̀ ꙗ҆́кѡ бг҃ъ дарᲂва̀ чл҃кᲂлю́бче . ~Спа́слъ мѧ є҆сѝ
вᲂскр҃съ и҆́з̾ грᲂба хрⷭ҇тѐ , и҆ вᲂзне́съ , и҆ ѻ҆ц҃ꙋ приве́лъ є҆сѝ свᲂемꙋ̀
рᲂди́телю , ѡ҆деснꙋ́ю же є҆гѡ̀ спᲂсади́лъ є҆сѝ , за милᲂсе́рдїе млⷭ҇ти твᲂеѧ̀
гдⷭ҇и .

=и҆́нъ і҆рмо́съ , то́йже . С=ы́тᲂсть твᲂи́хъ пᲂхва́лъ дв҃це , бл҃гᲂчести́вымъ
вѣ́рнымъ ѿ ню́дъ небыва́етъ , к̾ жела́нїю бо жела́нїе при́снѡ бжⷭ҇твенᲂе и҆
дх҃о́внᲂе прїе́млюще , ꙗ҆́кѡ мт҃рь бж҃їю велича́емъ . ~Пᲂлᲂжи́лъ є҆сѝ на́мъ
не пᲂсты́днꙋю мл҃твеницꙋ тебѐ ро́ждьшꙋю хрⷭ҇тѐ . сеѧ̀ мл҃твами , ми́лᲂстивенъ
пᲂдава́еши на́мъ дх҃ъ , пᲂда́теленъ бл҃гᲂсти ѿ ѻ҆ц҃а тᲂбо́ю прᲂи҆схᲂдѧ́щїи .

=та́же , д=ᲂсто́йно є҆́сть .= пᲂсе́м̾ , є҆ктенїѧ̀ ма́лаѧ . та́же : с=т҃ъ
гдⷭ҇ь бг҃ъ на́шъ . =сти́хъ : ꙗ҆́=кѡ ст҃ъ гдⷭ҇ь бг҃ъ на́шъ . =сти́хъ :
н=адᲂвсѣ́ми людьмѝ бг҃ъ на́шъ . =пᲂсе́мъ , свѣти́ленъ , вᲂскрⷭ҇нъ . с=ла́ва ,
ст҃о́мꙋ , ~а҆́ще є҆́сть . =и҆= нн҃ѣ , боⷢ҇ , вᲂскрⷭ҇нъ . =и҆ =ѱалмы̀ ,
ѡ҆бы́чны .

=на хвали́тѣхъ , стихѣ́ры , вᲂскрⷭ҇ны . гла́съ , г҃ . =з=апѣ́въ : хвали́те
бг҃а во ст҃ы́хъ є҆гѡ̀ . П=рїиди́те всѝ ꙗ҆зы́цы , разꙋмѣ́йте стра́шныѧ та́йны
си́лꙋ . хрⷭ҇то́съ бо сп҃съ на́шъ , и҆́же и҆спе́рва сы́и сло́во , распѧ́тсѧ на́съ
ра́ди , и҆ во́лею пᲂгребе́сѧ , и҆ вᲂскр҃се и҆з̾ ме́ртвыхъ , є҆́же спастѝ
всѧ́ческаѧ . тᲂмꙋ̀ пᲂклᲂни́мсѧ .

=хвали́те є҆гѡ̀ во ᲂу҆тверже́нїи си́лъ є҆гѡ̀ . П=ᲂвѣ́даша всѧ̀ чꙋдеса̀ ,
стра́жїе твᲂѝ гдⷭ҇и , но сᲂбо́ръ сꙋ́етныхъ , и҆спо́лни мздо́ю десни́цы и҆́хъ ,
скры́ти мнѧ́щихъ вᲂскрⷭ҇нїе твᲂѐ , є҆́же ми́ръ сла́витъ , пᲂми́лꙋй на́съ .

=хвали́те є҆гѡ̀ на си́лахъ є҆гѡ̀ ,꙳ хвали́те є҆гѡ̀ по премно́гᲂмꙋ
вели́чествїю є҆гѡ̀ . Р=а́дᲂсти всѧ̀ и҆спо́лнишасѧ , вᲂскрⷭ҇нїѧ и҆скꙋ́съ
прїе́мше . мр҃їѧ бо магдалы́ни ко́ грᲂбꙋ прїи́де , и҆ ѡ҆брѣ́те а҆́нг҃ла
на ка́мени сѣдѧ́ща , ри́зами блиста́ющасѧ , и҆ гл҃юща , что̀ и҆́щете жива́го
с̾ ме́ртвыми ; нѣ́сть здѣ̀ , но вᲂста̀ , ꙗ҆́кᲂже речѐ , пред̾варѧ́ю вы̀
в̾ галиле́и .

=хвали́те є҆гѡ̀ во́ гласѣ трꙋ́бнѣмъ ,꙳ хвали́те є҆гѡ̀ во ѱалты́ри и҆
гꙋ́слѣхъ . В=о́ свѣтѣ твᲂе́мъ влⷣко , ᲂу҆́зримъ свѣ́тъ чл҃кᲂлю́бче , вᲂскр҃се бо
и҆з̾ ме́ртвыхъ , спасе́нїе ро́дꙋ чл҃ческᲂмꙋ да́рꙋѧ . да тѧ̀ всѧ̀ тва́рь
пѣснᲂсло́витъ , є҆ди́наго без̾грѣ́шнаго пᲂми́лꙋй на́съ .

=хвали́те є҆гѡ̀ в̾ тѷмпа́нѣ и҆ ли́цѣ ,꙳ хвали́те є҆гѡ̀ во стрꙋ́нахъ и҆
ѻ҆рга́нѣхъ . П=ѣ́снь ᲂу҆́тренюю мѷрᲂно́сицы жены̀ , со слеза́ми принᲂша́хꙋ тѝ
гдⷭ҇и , бл҃гᲂꙋха́нїѧ бо вᲂнѧ̀ и҆мꙋ́ще , гро́ба твᲂегѡ̀ дᲂстиго́ша , пречи́стᲂе
тѣ́ло твᲂѐ пᲂма́зати тща́хꙋсѧ . а҆́нг҃лъ же сѣдѧ̀ на ка́мени , то́й и҆́мъ
бл҃гᲂвѣстѝ , что̀ и҆́щете жива́го съ ме́ртвыми ; сме́рть бо плѣни́въ , вᲂскр҃се
ꙗ҆́кѡ бг҃ъ , пᲂдаѧ̀ всѣ́мъ ве́лїю млⷭ҇ть .

=хвали́те є҆гѡ̀ в̾ кѷмва́лѣхъ дᲂбрᲂгла́сныхъ , хвали́те є҆гѡ̀ в̾ кѷмва́лѣхъ
вᲂсклица́нїѧ .꙳ всѧ́ко дыха́нїе да хва́литъ гдⷭ҇а . Б=листа́ѧсѧ а҆́нг҃лъ ,
на́ грᲂбѣ твᲂе́мъ живᲂтво́рнѣмъ , мѷрᲂно́сицамъ гл҃аше , и҆стᲂщи́въ гро́бы
и҆зба́витель , и҆спрᲂве́ргъ а҆́да , и҆ вᲂскр҃се тридне́вно , ꙗ҆́кѡ є҆ди́нъ бг҃ъ
и҆ всеси́ленъ .

=вᲂскрⷭ҇нѝ гдⷭ҇и бж҃е мо́й да вᲂзнесе́тсѧ рꙋка̀ твᲂѧ̀ ,꙳ незабꙋ́ди ни́щихъ
свᲂи́хъ до кᲂнца̀ . В=о́грᲂбѣ тѧ̀ и҆ска́ше , прише́дши во є҆ди́нꙋ ѿ сꙋбо́тъ
ма́рїѧ магдалы́ни . неѡ҆҆брѣ́тши же , сѣ́тꙋющи с̾ пла́чемъ вᲂпїѧ́ше , ᲂу҆вы̀
мнѣ̀ сп҃се мо́й , ᲂу҆кра́денъ бы́сть всѣ́хъ цр҃ю . сꙋпрꙋ́гъ же живᲂно́сныхъ
а҆́нг҃лъ , внꙋ́трь гро́ба вᲂпїѧ́ше , что̀ пла́чеши ѽ же́но ; пла́чꙋ речѐ ,
ꙗ҆́кѡ взѧ́ша гдⷭ҇а мᲂегѡ̀ ѿ́ грᲂба , и҆ невѣ́мъ гдѣ̀ пᲂлᲂжи́ша є҆гѡ̀ ; ѻ҆на́ же
ѡ҆бра́щшисѧ в̾ спѧ́ть , ꙗ҆́кѡ ви́дѣ тѧ , а҆́бїе вᲂзᲂпѝ , гдⷭ҇ь мо́й и҆ бг҃ъ
мо́й , сла́ва тебѣ̀ .

=и҆спᲂвѣ́мсѧ тебѣ̀ гдⷭ҇и всѣ́мъ срⷣцемъ мᲂи́мъ ,꙳ пᲂвѣ́мъ всѧ̀ чꙋдеса̀ твᲂѧ̀ .
Є҆=вре́и затвᲂри́ша во́ грᲂбѣ живо́тъ , разбо́йникъ же ѿве́рзе ꙗ҆зы́кѡмъ
ра́й , вᲂпїѧ̀ и҆ глаго́лѧ , и҆́же со мно́ю менѐ ра́ди распѧ́тсѧ ,
со ѡ҆бѣ́симисѧ на́ древѣ , и҆ ꙗ҆влѧ́ешимисѧ на престо́лѣ со ѻ҆ц҃е́мъ сѣдѧ̀ .
то́й бо є҆́сть хрⷭ҇то́съ сп҃съ на́шъ , и҆мѣ́ѧи ве́лїю ми́лᲂсть .

=сла́ва , с=тихѣ́ра є҆ѵⷢ҇а́льскаѧ .= и҆ ны́нѣ . гла́съ , в҃ .
п=ребл҃гᲂслᲂве́на є҆сѝ бцⷣе .= С=лавᲂсло́вїе вели́кᲂе . =та́же , трᲂпа́рь .
Д=не́сь спасе́нїе ми́рꙋ , пᲂе́мъ вᲂскрⷭ҇шаго и҆́з̾ грᲂба , и҆ нача́льникꙋ
живᲂтꙋ̀ хрⷭ҇та̀ бг҃а на́шегѡ . разрꙋши́въ бо сме́рть , пᲂбѣ́дꙋ да́стъ на́мъ , и҆
ве́лїю млⷭ҇ть .

=пᲂсе́мъ , є҆=ктенїѝ . =и҆= ѿпꙋ́стъ . =та́же , ча́съ , а҃ . ѱ=алмы̀ ,
ѡ҆бы́чны . =и҆= кᲂне́чныи ѿпꙋ́стъ .

В=ъ нлⷣю , бл҃же́нны . гла́съ , г҃ .=

~Ѿве́ргшаго хрⷭ҇тѐ за́пᲂвѣдь твᲂю̀ пра́ѻ҆ц҃а а҆да́ма , и҆з̾ раѧ̀ и҆з̾гна́лъ
є҆сѝ . разбо́йника же ще́дре , и҆спᲂвѣ́давша тѧ̀ на крⷭ҇тѣ̀ , во́нь всели́лъ
є҆сѝ , зᲂвꙋ́ща , пᲂмѧни́ мѧ сп҃се во црⷭ҇твїи сѝ .

=бл҃же́ни чⷭ҇тїи срⷣцемъ ,꙳ ꙗ҆́кѡ ті́и бг҃а ᲂу҆́зрѧтъ . Р=аспе́ншꙋтисѧ
хрⷭ҇тѐ , всѧ̀ тва́рь и҆змѣнѧ́шесѧ стра́хᲂмъ ꙗ҆́вѣ , свᲂегѡ̀ влⷣкꙋ тебѐ
ви́дѧщи , в̾ чл҃честѣмъ є҆стествѣ̀ сꙋ́ща . тѣ́мже с̾ разбо́йникᲂмъ вᲂпїѧ́ше
ти , пᲂмѧни́ мѧ , є҆гда̀ прїи́деши во црⷭ҇твїи сѝ .

=бл҃же́ни мирᲂтво́рцы ,꙳ ꙗ҆́кѡ ті́и сн҃ᲂве бж҃їи нарекꙋ́тсѧ . С=ᲂгрѣ́шшїѧ
на́съ , сме́ртнᲂю клѧ́твᲂю ѡ҆сꙋди́лъ є҆сѝ , жизнᲂда́вче бж҃е на́шъ . тѣ́лᲂмъ же
свᲂи́мъ без̾грѣ́шне гдⷭ҇и пᲂстрада́въ , мертвецы̀ ѡ҆живи́лъ є҆сѝ зᲂвꙋ́ща ,
пᲂмѧнѝ и҆ на́съ во црⷭ҇твїи сѝ .

=бл҃же́ни и҆з̾гна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе . Н=а
гᲂрѣ̀ мѡѷсе́й рꙋ́цѣ распрᲂсте́ръ , прᲂѡ҆бража́ше крⷭ҇та̀ , а҆мали́ка пᲂбѣдѝ .
мы́ же вѣ́рнїи на бѣсы̀ ѻ҆рꙋ́жїе крѣ́пкᲂе тᲂго̀ прїи́мше , вѣ́рнѡ зᲂве́мъ ,
пᲂмѧнѝ и҆ на́съ сп҃се , є҆гда̀ прїи́деши во црⷭ҇твїи сѝ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆з женꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . В=ᲂскр҃съ и҆з̾ ме́ртвыхъ ,
сᲂвᲂскр҃си́лъ є҆сѝ на́съ ѿ стрⷭ҇те́й , вᲂскрⷭ҇нїемъ тѝ гдⷭ҇и , и҆ сме́ртнꙋю
всю̀ си́лꙋ пᲂгꙋби́лъ є҆сѝ хрⷭ҇тѐ . сегѡ̀ ра́ди вѣ́рᲂю ти взыва́емъ , пᲂмѧнѝ
и҆ на́съ сп҃се во црⷭ҇твїи сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
М=ѷрᲂно́сицамъ жена́мъ пе́рвѣе ꙗ҆ви́лсѧ є҆сѝ , вᲂскр҃съ и҆з̾ ме́ртвыхъ , сп҃се
вᲂзᲂпи́въ , є҆́же ра́дꙋйтесѧ . и҆ тѣ́ми дрꙋгѡ́мъ свᲂи́мъ вᲂзвѣща́ѧ вᲂста́нїе
свᲂѐ хрⷭ҇тѐ . сегѡ̀ ра́ди вѣ́рᲂю ти взыва́емъ , пᲂмѧнѝ и҆ на́съ сп҃се
во црⷭ҇твїи сѝ .

=сла́ва .= ~Ѻ҆ц҃ꙋ и҆ сн҃ꙋ и҆ дх҃ꙋ ст҃о́мꙋ , пᲂклᲂнѧ́емсѧ вѣ́рнїи , трⷪ҇цѣ
несᲂзда́ннѣй , и҆́же в̾ трїе́хъ ли́цѣхъ , и҆ во є҆ди́нᲂмъ бжⷭ҇твѣ̀ , при́снѡ
ѿ беспло́тныхъ си́лъ , въ трїе́хъ сщ҃е́нствїихъ , славᲂсло́вимѣй вѣ́рнѡ .

=и҆ ны́нѣ . Р=а́дꙋисѧ две́ри бж҃їѧ , є҆ю́же про́йде вᲂпло́щьсѧ сᲂдѣ́тель ,
запечатлѣ́ннꙋ сᲂхрани́въ тѧ . ра́дꙋисѧ ѻ҆́блаче ле́гкїи , бжⷭ҇твеныи до́ждь
нᲂсѧ́щїи хрⷭ҇та̀ . ра́дꙋисѧ лѣ́ствице и҆ престо́ле нбⷭ҇ныи . ра́дꙋисѧ гᲂро̀
бж҃їѧ несѣко́маѧ .



