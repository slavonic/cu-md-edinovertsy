<document xmlns="http://www.ponomar.net/culiturgical">
<p><red>ЧА́СЪ  ДЕВѦ́ТЫЙ</red></p>

<p><red>П</red>рїиди́те поклони́мсѧ цр҃е́ви на́шемꙋ бг҃ꙋ <red>[покло́н̾].</red></p>

<p><red>П</red>рїиди́те поклони́мсѧ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾].</red></p>

<p><red>П</red>рїиди́те поклони́мсѧ и҆ припаде́мъ, к̾ самомꙋ̀ гдⷭ҇ꙋ і҆с҃ꙋ хрⷭ҇тꙋ̀ цр҃е́ви и҆ бг҃ꙋ на́шемꙋ <red>[покло́н̾].</red></p>

<p><red>ѱл҃о́мъ, п҃г. К</red>о́ль возлю́блена се́ла твоѧ̀ гдⷭ҇и си́лъ, жела́етъ и҆ скончава́етсѧ дш҃а моѧ̀ во дворы̀ гдⷭ҇ни. срⷣце моѐ и҆ пло́ть моѧ̀ возра́довастасѧ ѡ҆́ бз҃ѣ жи́вѣ. и҆́бо пти́ца ѡ҆брѣ́те се бѣ̀ хра́минꙋ, и҆ го́рлица гнѣздо̀ себѣ̀, и҆дѣ́же положѝ птенцы̀ своѧ̀, ѻ҆лтарѝ твоѧ̀ гдⷭ҇и бж҃е си́лъ, цр҃ю мо́й и҆ бж҃е мо́й. бл҃же́ни живꙋ́щїи въ домꙋ̀ твое́мъ, въ вѣ́къ вѣ́ка восхва́лѧтъ тѧ. блаже́нъ мꙋ́жъ, є҆мꙋ́же є҆́сть застꙋпле́нїе є҆гѡ̀ ѿ тебѐ. восхожде́нїѧ въ срⷣцы свое́мъ положѝ. во ю҆до́ли плаче́внѣ, въ мѣ́стѣ и҆дѣ́же положѝ. и҆́бо бл҃гослове́ нїе да́стъ зако́нъ даѧ́и. по́йдꙋтъ ѿ си́лы въ си́лꙋ, ꙗ҆ви́тсѧ бг҃ъ бого́мъ въ сїѡ́нѣ. гдⷭ҇и бж҃е си́лъ, ᲂу҆слы́ши моли́твꙋ мою̀, внꙋшѝ бж҃е і҆а́кѡвль. защи́тниче на́шъ ви́ждь бж҃е, и҆ при́зри на лицѐ хрⷭ҇та̀ твоегѡ̀. ꙗ҆́кѡ лꙋ́чше де́нь є҆ди́нъ во дво́рѣхъ твои́хъ па́че ты́сѧщь. и҆зво́лихъ примета́тисѧ въ домꙋ̀ бг҃а моегѡ̀ па́че, не́же жи́ти ми въ се́лѣхъ грѣ́ш ничихъ. ꙗ҆́кѡ млⷭ҇ть и҆ и҆́стинꙋ лю́битъ гдⷭ҇ь, бг҃ъ бл҃года́ть и҆ сла́вꙋ да́стъ. гдⷭ҇ь не лиши́тъ бл҃га ходѧ́щихъ неѕло́бїемъ. гдⷭ҇и бж҃е си́лъ, бл҃же́нъ чл҃къ ᲂу҆пова́ѧи на тѧ̀.</p>

<p><red>ѱл҃о́мъ, п҃д. Б</red>л҃говоли́лъ є҆сѝ гдⷭ҇и зе́млю твою̀, возврати́лъ є҆сѝ плѣ́нъ і҆а́кѡвль. ѡ҆ста́вилъ є҆сѝ без̾зако́нїѧ лю́демъ твои́мъ, покры́лъ є҆сѝ всѧ̀ грѣхѝ и҆́хъ. ᲂу҆кроти́лъ є҆сѝ ве́сь гнѣ́въ тво́й, возврати́лъ є҆сѝ ѿ́ гнѣва ꙗ҆́рости твоеѧ̀. возвратѝ на́съ бж҃е спасе́нїи на́шихъ, и҆ возвратѝ ꙗ҆́рость твою̀ ѿ на́съ. є҆да̀ во́ вѣки прогнѣ́ваешисѧ на ны̀; и҆лѝ про́ стреши гнѣ́въ сво́й ѿ́рода въ ро́дъ; бж҃е ты̀ ѡ҆бра́щь живи́ ши ны, и҆ лю́дїе твоѝ возвеселѧ́тсѧ ѡ҆ тебѣ̀. ꙗ҆вѝ на́мъ гдⷭ҇и млⷭ҇ть твою̀, и҆ спасе́нїе твоѐ да́ждь на́мъ. ᲂу҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ. ꙗ҆́кѡ рече́тъ ми́ръ на́ люди своѧ̀, и҆ на прпⷣбныѧ своѧ̀, и҆ на ѡ҆браща́ющыѧ срⷣца̀ к̾ немꙋ̀. ѻ҆ба́че бли́зъ боѧ́щихсѧ є҆гѡ̀, спасе́нїе є҆гѡ̀, всели́ти сла́вꙋ въ зе́млю на́шꙋ. млⷭ҇ть и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ. и҆́стина ѿ землѝ возсїѧ̀, и҆ пра́вда съ нб҃сѐ прини́че. и҆́бо гдⷭ҇ь да́стъ бл҃гость, и҆ землѧ̀ на́ша да́стъ пло́дъ сво́й. пра́вда пред̾ ни́мъ пред̾и́детъ, и҆ положи́тъ въ пꙋ́ть стопы̀ своѧ̀.</p>

<p><red>ѱл҃о́мъ, п҃є. П</red>риклонѝ гдⷭ҇и ᲂу҆́хо твоѐ, и҆ ᲂу҆слы́ши мѧ, ꙗ҆́кѡ ни́щь и҆ ᲂу҆бо́гъ є҆́смь а҆́зъ. сохранѝ дш҃ꙋ мою̀, ꙗ҆́кѡ прпⷣбенъ є҆́смь. спасѝ раба̀ твоегѡ̀, бж҃е мо́й, ᲂу҆пова́ющаго на тѧ̀. поми́лꙋй мѧ гдⷭ҇и, ꙗ҆́кѡ к̾ тебѣ̀ воззовꙋ̀ ве́сь де́нь. возве селѝ дш҃ꙋ раба̀ твоегѡ̀, ꙗ҆́кѡ к̾ тебѣ̀ взѧ́хъ дш҃ꙋ мою̀. ꙗ҆́кѡ ты̀ гдⷭ҇и бл҃гъ, и҆ долготерпѣли́въ, и҆ многомлⷭ҇тивъ всѣ́мъ призыва́ющымъ тѧ̀. внꙋшѝ гдⷭ҇и моли́твꙋ мою̀, и҆ вонмѝ гла́сꙋ моле́нїѧ моегѡ̀. въ де́нь печа́ли моеѧ̀ возва́хъ къ тебѣ̀, ꙗ҆́кѡ ᲂу҆слы́ша мѧ. нѣ́сть подо́бенъ тебѣ̀ въ бозѣ́хъ гдⷭ҇и, и҆ нѣ́сть по дѣ́ломъ твои́мъ. всѝ ꙗ҆зы́цы є҆ли́кѡ сот ворѝ, прїи́дꙋтъ и҆ покло́нѧтсѧ пред̾ тобо́ю гдⷭ҇и, и҆ просла́ вѧтъ и҆́мѧ твоѐ. ꙗ҆́кѡ ве́лїи є҆сѝ ты̀, и҆ творѧ́и чꙋдеса̀, ты̀ є҆сѝ бг҃ъ є҆ди́нъ. наста́ви мѧ гдⷭ҇и на пꙋ́ть тво́й, и҆ пойдꙋ̀ во и҆́стинѣ твое́й. да возвесели́тсѧ срⷣце моѐ, боѧ́тисѧ и҆́мене твоегѡ̀. и҆сповѣ́мсѧ тебѣ̀ гдⷭ҇и бж҃е мо́й всѣ́мъ срⷣцемъ мои́мъ, и҆ просла́влю и҆́мѧ твоѐ въ вѣ́къ. ꙗ҆́кѡ млⷭ҇ть твоѧ̀ ве́лїѧ на мнѣ̀, и҆ и҆зба́ви дш҃ꙋ мою̀ ѿ а҆́да преи҆спо́днѧгѡ. бж҃е, законопрестꙋ́пницы воста́ша на мѧ̀, и҆ со́нмъ держа́ вныхъ взыска́ша дш҃ꙋ мою̀, и҆ не предложи́ша тебѐ пред̾ собо́ю. и҆ ты̀ гдⷭ҇и бж҃е мо́й, ще́дръ и҆ млⷭ҇тивъ, долготер пѣли́въ и҆ многомлⷭ҇тивъ, и҆ и҆́стиненъ. при́зри на мѧ̀, и҆ по ми́лꙋй мѧ. да́ждь держа́вꙋ твою̀ ѻ҆́трокꙋ твоемꙋ̀, и҆ спасѝ сн҃а рабы̀ твоеѧ̀, сотворѝ со мно́ю зна́менїе во́ бл҃го, и҆ да ви́дѧтъ ненави́дѧщїи мѧ и҆ постыдѧ́тсѧ. ꙗ҆́кѡ ты̀ гдⷭ҇и помо́же ми, и҆ ᲂу҆тѣ́шилъ мѧ є҆сѝ.</p>

<p><red>сла́ва, и҆ ны́нѣ. А҆</red>ллилꙋ́їѧ, а҆ллилꙋ́їѧ, сла́ва тебѣ̀ бж҃е <red>[три́жды, с̾ покло́нами]. Г</red>дⷭ҇и поми́лꙋй <red>[три́жды].</red></p>

<p><red>сла́ва, тропа́рь. Е҆</red>гда̀ сла́внїи ᲂу҆ченицы̀ на ᲂу҆мове́нїи ве́чери просвѣща́хꙋсѧ, тогда̀ і҆ю́да ѕлочести́выи сребролю́бїемъ недꙋ́говавъ ѡ҆мрача́шесѧ, и҆ без̾зако́ннымъ сꙋдїѧ́мъ, тебѐ пра́веднагѡ сꙋдїю̀ предае́тъ. ви́ждь и҆мѣ́нїемъ люби́телѧ, и҆́же си́хъ ра́ди несы́тьство стѧжа́вша, и҆ ᲂу҆давле́нїю вда́в шасѧ. бѣжѝ несы́тыѧ дꙋшѝ, и҆́же ᲂу҆чи́телю такова́ѧ содѣ́ѧвшїѧ. и҆́же ѡ҆ всѣ́хъ бл҃гі́и гдⷭ҇и сла́ва тебѣ̀.</p>

<p><red>и҆ ны́нѣ. И҆́</red>же на́съ ра́ди рожде́исѧ ѿ дв҃ы, и҆ распѧ́тїе претерпѣ́въ бл҃гі́и, и҆спрове́ргїи сме́ртїю сме́рть, и҆ воскрⷭ҇нїе ꙗ҆́вль ꙗ҆́кѡ бг҃ъ. не пре́зри и҆́хже созда̀ рꙋко́ю свое́ю. ꙗ҆вѝ чл҃колю́бїе своѐ млⷭ҇тиве. прїимѝ ро́ждьшꙋю тѧ бцⷣꙋ, молѧ́ щꙋюсѧ за ны̀, и҆ спасѝ сп҃се на́шъ лю́ди согрѣ́шшыѧ.</p>

<p><red>Н</red>е преда́ждь на́съ до конца̀, и҆́мене твоегѡ̀ ра́ди, и҆ не разорѝ завѣ́та твоегѡ̀, и҆ не ѿста́ви млⷭ҇ти твоеѧ̀ ѿ на́съ, а҆враа́ма ра́ди возлю́бленнагѡ ѿ тебѐ, и҆ за и҆саа́ка раба̀ твоегѡ̀, и҆ і҆и҃лѧ ст҃а́гѡ твоегѡ̀.</p>

<p><red>трⷭ҇то́е, и҆ по ѻ҆́ч҃е на́шъ.</red></p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй на́съ, а҆ми́нь <red>[покло́н̾].</red></p>

<p><red>конда́к̾: В</red>е́чери твое́й та́йнѣй, дне́сь сн҃е бж҃їи прича́стника мѧ прїимѝ, не повѣ́мъ бо враго́мъ твои́мъ та́йны твоеѧ̀, ни лобза́нїѧ ти да́мъ ꙗ҆́кѡ і҆ю́да, но ꙗ҆́кѡ разбо́йникъ, и҆сповѣ́даѧсѧ вопїю́ ти, помѧни́ мѧ гдⷭ҇и во црⷭ҇твїи твое́мъ.</p>

<p><red>Г</red>дⷭ҇и поми́лꙋй, <red>м҃.</red></p>

<p><red>И҆́</red>же на всѧ́ко вре́мѧ, и҆ на всѧ́къ ча́съ, на́ нб҃си и҆ наземлѝ, поклонѧ́емыи и҆ сла́вимыи бж҃е бл҃гі́и, долготерпѣли́ве и҆ многомлⷭ҇тиве, и҆́же пра́ведники любѧ̀, и҆ грѣ́шныхъ ми́лꙋѧ, и҆́же всѣ́хъ зовы́и ко спасе́нїю, ѡ҆бѣща́нїѧ ра́ди бꙋ́дꙋщихъ бл҃гъ. са́мъ гдⷭ҇и прїимѝ мл҃твы на́ша в̾ ча́съ сі́й, и҆ в̾ бл҃гости и҆спра́ви живо́тъ на́шъ, к̾ за́повѣдемъ твои́мъ. дш҃а на́ша ѡ҆ст҃ѝ, и҆ тѣлеса̀ ѡ҆чи́сти, помышле́нїѧ и҆спра́ви, и҆ мы́сли ѡ҆чи́сти. ра́зꙋмъ ᲂу҆цѣломꙋ́дри и҆ и҆стрезвѝ, и҆ и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней и҆ дш҃е́вныхъ страсте́й. и҆ ѡ҆градѝ на́съ ст҃ы́ми а҆́нг҃лы твои́ми, ꙗ҆́кѡ да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ во є҆ди́нство вѣ́ры, и҆ в̾ ра́зꙋмъ неприкоснове́нныѧ ти сла́вы. ꙗ҆́кѡ бл҃го слове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и поми́лꙋй <red>[три́жды]. сла́ва, и҆ ны́нѣ.</red></p>

<p><red>Ч</red>естнѣ́йшꙋю херꙋви́мъ, и҆ сла́внѣйшꙋю вои́стинꙋ сера фи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́н̾].</red></p>

<p><red>И҆́</red>менемъ гдⷭ҇нимъ бл҃гословѝ ѻ҆́ч҃е.</p>

<p><red>З</red>а моли́твъ ст҃ы́хъ ѻ҆ц҃ъ на́шихъ, гдⷭ҇и і҆с҃е хрⷭ҇тѐ сн҃е бж҃їи, поми́лꙋй на́съ, а҆ми́нь <red>[покло́н̾].</red></p>

<p><red>В</red>лⷣко гдⷭ҇и і҆с҃е хрⷭ҇тѐ бж҃е на́шъ, долготерпѣли́ве ѡ҆ на́шихъ согрѣше́нїихъ, да́же и҆ до ны́нѣшнѧго часа̀ приведы́и на́съ, въ ѻ҆́нь же на животворѧ́щемъ дре́вѣ ви́сѧ, бл҃горазꙋ́мно мꙋ разбо́йникꙋ, и҆́же въ ра́й пꙋ́ть сотвори́лъ є҆сѝ вхо́дъ, и҆ сме́ртїю сме́рть разрꙋши́лъ є҆сѝ. ѡ҆чи́сти на́съ грѣ́шныхъ, и҆ недосто́йныхъ ра́бъ твои́хъ. согрѣши́хомъ бо и҆ без̾зако́н новахомъ. и҆ нѣ́смы досто́йни возвестѝ ѻ҆́чїю на́шею, и҆ воз̾зрѣ́ти на высотꙋ̀ нбⷭ҇нꙋю, зане́же ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ во́лѧхъ срⷣцъ на́шихъ. но мо́лимъ твою̀ бл҃гость, пощадѝ на́съ гдⷭ҇и по мно́жествꙋ млⷭ҇ти твоеѧ̀, и҆ спасѝ на́съ и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша въ сꙋетѣ̀ дні́е на́ши. и҆змѝ на́съ и҆з̾ рꙋкѝ сопро ти́внагѡ, и҆ ѡ҆ста́ви на́мъ прегрѣше́нїѧ на́ша, и҆ ᲂу҆мертвѝ плотьско́е на́ше мꙋдрова́нїе. да ве́тхаго ѿложи́вше чл҃ка, и҆ въ но́ваго ѡ҆блеце́мсѧ, и҆ тебѣ̀ поживе́мъ на́шемꙋ влⷣцѣ и҆ бл҃года́телю. и҆ та́кѡ твои́мъ повелѣ́нїемъ послѣ́дꙋюще, въ вѣ́чныи поко́й дости́гнемъ, и҆дѣ́же є҆́сть всѣ́мъ веселѧ́ щимсѧ жили́ще. ты́ бо є҆сѝ вои́стинꙋ и҆́стинное весе́лїе, и҆ ра́дость лю́бѧщымъ тѧ̀ хрⷭ҇тѐ бж҃е на́шъ. и҆ тебѣ̀ сла́вꙋ воз̾сыла́емъ, со без̾нача́льнымъ тѝ ѻ҆ц҃е́мъ, и҆ съ прест҃ы́мъ и҆ бл҃ги́мъ, и҆ животворѧ́щимъ дх҃омъ, и҆ ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

</document>