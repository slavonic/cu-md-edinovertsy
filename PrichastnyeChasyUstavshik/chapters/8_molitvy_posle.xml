<document xmlns="http://www.ponomar.net/culiturgical">
<p><red>моли́твы, по ст҃о́мъ причаще́нїи.</red></p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Б</red>л҃годарю́ тѧ гдⷭ҇и бж҃е мо́й, ꙗ҆́кѡ не ѿри́нꙋлъ мѧ є҆сѝ грѣ́ш нагѡ, но ѻ҆́бщника мѧ бы́ти сщ҃е́нїй твои́хъ сподо́билъ є҆сѝ. бл҃годарю́ тѧ, ꙗ҆́кѡ менѐ недосто́йнагѡ причасти́тисѧ пречⷭ҇тыхъ твои́хъ нбⷭ҇ныхъ даро́въ сподо́билъ є҆сѝ. но ѽ влⷣко чл҃колю́бче, на́съ ра́ди ᲂу҆́меръ же и҆ воскр҃съ, и҆ дарова́въ на́мъ стра́шныхъ си́хъ и҆ животво́рныхъ та́инствъ. да́ждь бы́ти си́мъ мнѣ̀ во и҆сцѣле́нїе дш҃и́ же и҆ тѣ́лꙋ, во ѿгна́нїе всѧ́кагѡ сопроти́внагѡ, в̾ просвѣще́нїе ѻ҆́чїю срⷣца моегѡ̀, в̾ смире́нїе дш҃е́вныхъ ми си́лъ, в̾ вѣ́рꙋ непосты́днꙋ, в̾ любо́вь нелицемѣ́рнꙋ, во и҆сполне́нїе премꙋ́дрости, в̾ соблюде́нїе за́ повѣдей твои́хъ, в̾ приложе́нїе бжⷭ҇твеныѧ тѝ бл҃года́ти, и҆ твоегѡ̀ црⷭ҇твїѧ присвое́нїе. ꙗ҆́кѡ да ст҃ы́нею твое́ю сохра нѧ́емь, твою̀ бл҃года́ть помина́ю всегда̀. и҆ не к̾ томꙋ̀ себѣ̀ живꙋ̀, но тебѣ̀ на́шемꙋ влⷣцѣ и҆ бл҃года́телю. и҆ та́кѡ сегѡ̀ житїѧ̀ и҆сше́дъ, ѡ҆ наде́жди живота̀ вѣ́чнагѡ в̾ присносꙋ́щ ныи дойдꙋ̀ поко́й, и҆дѣ́же пра́зднꙋющихъ гла́съ без̾коне́ч ныи, и҆ непреходи́ма сла́дость, зрѧ́щихъ твоегѡ̀ лица̀ добро́тꙋ неи҆зрече́ннꙋю. ты́ бо є҆сѝ и҆́стинное жела́нїе, и҆ не и҆зрече́нное весе́лїе лю́бѧщымъ тѧ̀ хрⷭ҇тѐ бж҃е на́шъ. и҆ тебѐ сла́витъ всѧ̀ тва́рь во́ вѣки, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Б</red>л҃годарю́ тѧ чл҃колю́бче гдⷭ҇и, ꙗ҆́ко мно́гїѧ тѝ ра́ди бл҃гости, ᲂу҆терпѣ̀ прича́стника мѧ бы́ти, пречⷭ҇томꙋ твоемꙋ̀ тѣ́лꙋ, и҆ честнѣ́й кро́ви, и҆ невозгнꙋша́сѧ ꙗ҆́кѡ ѡ҆скверне́на, нижѐ ꙗ҆́кѡ прїѧ́тїю ст҃ы́нь твои́хъ недосто́йна, неви́димою бжⷭ҇тве ною си́лою ѿри́нꙋ. но бл҃говоли́лъ є҆сѝ менѣ̀ грѣ́шнагѡ, без̾сме́ртною твое́ю напита́тисѧ трапе́зою. ю҆́же животво́р нꙋю тѝ бл҃года́ть неи҆змѣ́ннꙋ и҆ неѿє́млемꙋ в̾ смире́нной ми дꙋшѝ соблюдѝ. и҆ просвѣще́нїе твоѐ неꙋгаси́мѡ ѿ менѐ сотворѝ. просвѣща́ѧ ми всѧ́ко разꙋмѣ́нїе, и҆ всѧ́ко чю́в ство. неприкоснове́нна мѧ соблюда́ѧ, и҆ непреткнове́нна ѿ мра́чнагѡ грѣха̀, є҆́же сла́вити и҆ бл҃годари́ти тѧ̀ всегда̀. и҆ по твоемꙋ̀ ходи́ти хотѣ́нїю, во всѧ̀ днѝ живота̀ моегѡ̀, моли́твами пречⷭ҇тыѧ влⷣчцы на́шеѧ бцⷣы и҆ прⷭ҇нѡ дв҃ы мр҃і́и, и҆ беспло́тныхъ тѝ слꙋжи́тель, и҆ всѣ́хъ ст҃ы́хъ, и҆́же ѿ́ вѣка тебѣ̀ бл҃гоꙋгоди́вшихъ, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>В</red>лⷣко хрⷭ҇тѐ бж҃е, цр҃ю вѣко́мъ и҆ содѣ́телю всѣ́хъ, бл҃годарю́ тѧ ѡ҆ всѣ́хъ, ꙗ҆́же ми є҆сѝ да́лъ бл҃га́ѧ, и҆ ѡ҆ причаще́нїи пречⷭ҇тыхъ и҆ животворѧ́щихъ твои́хъ та́инъ. молю́тисѧ бл҃гі́и чл҃колю́бче, сохрани́ мѧ под̾ кро́вомъ крилꙋ̀ твое́ю, и҆ да́рꙋй ми чи́стою со́вѣстїю до послѣ́днѧгѡ и҆здыха́нїѧ, досто́йнѡ причаща́тисѧ сщ҃е́нїи твои́хъ, во ѡ҆ставле́нїе грѣ хо́въ, и҆ в̾ жи́знь вѣ́чнꙋю. ты́ бо є҆сѝ хлѣ́бъ живо́тныи, и҆ и҆сто́чникъ ст҃ы́ни, и҆ пода́тель бл҃ги́хъ. и҆ тебѣ̀ сла́вꙋ воз̾ сыла́емъ, со без̾нача́льнымъ тѝ ѻ҆ц҃е́мъ и҆ с̾ прест҃ы́мъ и҆ бл҃ги́мъ и҆ животворѧ́щимъ тѝ дх҃омъ, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>П</red>речⷭ҇тагѡ тѝ тѣ́ла, и҆ чⷭ҇тны́ѧ тѝ кро́ве та́йнѡ сподо́бльсѧ бы́ти сприча́стникъ хрⷭ҇тѐ бж҃е, воспѣва́ю и҆ бл҃гословлю̀, поклонѧ́юсѧ и҆ сла́влю <red>[покло́н̾],</red> и҆ велича́ю спасе́нїѧ твоѧ̀ гдⷭ҇и, ны́нѣ и҆ всегда̀, и҆ во́ вѣки вѣко́мъ, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Б</red>ж҃е бж҃е мо́й, непостоѧ́нныи и҆ неви́димыи ѻ҆гню̀. и҆́же а҆́нг҃лы своѧ̀ ѻ҆́гнь палѧ́щь содѣ́ловаѧ. и҆́же несказа́нною тѝ любо́вїю, пре́далъ ми є҆сѝ в̾ снѣ́дь бжⷭ҇твенꙋю тѝ пло́ть, при ча́стника мѧ̀ прїе́мыи своегѡ̀ бжⷭ҇тва̀, ра́ди прїѡбще́нїѧ пречⷭ҇тагѡ тѝ тѣ́ла, и҆ честны́ѧ тѝ кро́ве, пройдѝ всѐ моѐ тѣ́ло и҆ дх҃ъ, во всѧ̀ моѧ̀ ко́сти и҆ мо́зги, грѣхѝ моѧ̀ попалѧ́ѧ, дш҃ꙋ мою̀ просвѣща́ѧ, ᲂу҆́мъ мо́й ᲂу҆ѧснѧ́ѧ, тѣ́ло ѡ҆сщ҃а́ѧ, и҆ ѡ҆би́тель сотворѧ́ѧ во мнѣ̀ с̾ бл҃гослове́ннымъ ѻ҆ц҃е́мъ свои́мъ, ꙗ҆́кѡ да и҆ а҆́зъ бꙋ́дꙋ в̾ тебѣ̀ прⷭ҇нѡ, мл҃тва ми пречⷭ҇тыѧ тѝ мт҃ре, и҆ всѣ́хъ ст҃ы́хъ твои́хъ, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Т</red>ѣ́ло твоѐ ст҃о́е гдⷭ҇и і҆с҃е хрⷭ҇тѐ бж҃е мо́й, да бꙋ́детъ мѝ в̾ живо́тъ и ѡ҆сщ҃е́нїе. и҆ кро́вь твоѧ̀ честна́ѧ, во ѡ҆ставле́нїе грѣхо́въ, и҆ в̾ жи́знь вѣ́чнꙋю. и҆ на ст҃ѣ́мъ твое́мъ сꙋдѣ̀ поста́ви мѧ̀ ѡ҆деснꙋ́ю тебѐ. бꙋ́ди же мѝ бл҃годаре́нїе сїѐ в̾ ра́дость, и҆ здра́вїе, во и҆сцѣле́нїе дш҃и́ же и҆ тѣ́лꙋ. ꙗ҆́кѡ бл҃гослове́нъ є҆сѝ во́ вѣки, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Д</red>а́выи пи́щꙋ мнѣ̀ пло́ть свою̀ во́лею, и҆́же ѻ҆́гнь сы́и ѡ҆палѧ́ѧ недосто́йныѧ. да неѡ҆пали́ши менѐ содѣ́телю мо́й, но па́че вни́ди во ᲂу҆́ды моѧ̀ дѣ́йственне, и҆ во всѧ̀ соста́вы, во ᲂу҆тро́бꙋ и҆ срⷣце, попалѧ́ѧ те́рнїе всѣ́хъ мои́хъ согрѣше́ нїи. дꙋ́шꙋ ѡ҆чи́сти, и҆ ѡ҆ст҃ѝ всѧ̀ помышле́нїѧ. мы́сли ᲂу҆твердѝ с̾ костьмѝ вкꙋ́пѣ, чю́вствомъ просвѣтѝ пра́вꙋю пѧтери́цꙋ. всего́ мѧ пригвоздѝ стра́хꙋ твоемꙋ̀. всегда̀ по крыва́ѧ же и҆ соблюда́ѧ, и҆ хранѧ́ мѧ ѿ всѧ́кагѡ дѣ́ла и҆ сло́ва дш҃етлѣ́нна. ѡ҆чи́сти, ѡ҆мы́й и҆ просвѣти́ мѧ, ᲂу҆добрѝ и҆ вразꙋмѝ, покажи́ мѧ жили́ще твоегѡ̀ є҆ди́нагѡ дх҃а, и҆ не к̾томꙋ̀ жили́ще бꙋ́дꙋ грѣхꙋ̀, да ꙗ҆́кѡ тво́й хра́мъ, вхо́домъ причаще́нїѧ, ꙗ҆́кѡ ѻ҆́гнь попали́тъ всѧ́ко ѕлодѣ́йство, и҆ всѧ́кꙋ стра́сть ꙗ҆́же во мнѣ̀. мл҃твенники ти приношꙋ̀ всѧ̀ ст҃ы́ѧ. чинонача́лїѧ же беспло́тныхъ, и҆ прⷣтчю твоегѡ̀, и҆ премꙋ́дрыѧ а҆пⷭ҇лы, к̾ си́мъ же и҆ пречⷭ҇тꙋю тѝ мт҃рь. и҆́хъ же мольбы́ прїимѝ млрⷭ҇де хрⷭ҇тѐ бж҃е мо́й, и҆ свѣ́тꙋ мѧ твоемꙋ̀ сы́на ꙗ҆вѝ, и҆ слꙋжи́телѧ себѣ̀ покажѝ. ты́ бо є҆сѝ ѡ҆сщ҃е́нїе є҆ди́ныи, на́шымъ бл҃же дш҃а́мъ и҆ свѣ́тлость. и҆ тебѣ̀ по до́бнѡ ꙗ҆́кѡ бг҃ꙋ и҆ влⷣцѣ сла́вꙋ всѝ воз̾сыла́емъ, во всѧ̀ днѝ живота̀ на́шегѡ, нн҃ѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

<p><red>П</red>рест҃а́ѧ гжⷭ҇е бцⷣе, спасѝ на́съ <red>[покло́н̾].</red></p>

<p><red>П</red>рест҃а́ѧ влⷣчце бцⷣе, свѣ́те помраче́нныѧ мѝ дꙋшѝ, наде́жде и҆ покро́ве, прибѣ́жище и҆ ᲂу҆тѣше́нїе, и҆ возра́дованїе моѐ, бл҃годарю́ тѧ, ꙗ҆́кѡ сподо́била мѧ є҆сѝ недосто́йнагѡ, прича́стника бы́ти пречⷭ҇томꙋ тѣ́лꙋ, и҆ честнѣ́й кро́ви сн҃а твоегѡ̀. но ро́ждьшаѧ и҆́стинныи свѣ́тъ, просвѣти́ ми ᲂу҆́мныѧ ѻ҆́чи срⷣца, ꙗ҆́же и҆сто́чникъ без̾сме́ртїѧ ро́ждьшаѧ, ѡ҆животвори́ мѧ ᲂу҆мерщве́на грѣхо́мъ, ꙗ҆́же млⷭ҇тивагѡ бг҃а любобл҃госе́рдаѧ мт҃и, поми́лꙋй мѧ, и҆ да́ждь ми пла́чь, и҆ сокрꙋше́нїе въ срⷣцы мое́мъ, и҆ смире́нїе въ мы́слѣхъ мои́хъ, и҆ возведе́нїе в̾ плѣне́нныхъ по́мыслѣхъ. и҆ сподо́би мѧ до послѣ́днѧгѡ и҆здыха́нїѧ, неѡ҆сꙋжде́ннѡ прїима́ти пречи́ стыхъ та́инъ ѡ҆сщ҃е́нїе, во и҆сцѣле́нїе дш҃и́ же и҆ тѣ́лꙋ. и҆ пода́ждь ми влⷣчце сле́зы покаѧ́нїѧ и҆ и҆сповѣ́данїѧ, во є҆́же пѣ́ти и҆ сла́вити тѧ̀, во всѧ̀ днѝ живота̀ моегѡ̀. ꙗ҆́кѡ бл҃гослове́на и҆ препросла́влена є҆сѝ во́ вѣки, а҆ми́нь.</p>

<p><red>П</red>рест҃а́ѧ гжⷭ҇е бцⷣе, спасѝ на́съ <red>[покло́н̾].</red></p>

<p><red>Ѽ</red> пребл҃же́ннаѧ гжⷭ҇е дв҃о влⷣчце бцⷣе, ᲂу҆молѝ сн҃а своегѡ̀, и҆зба́витисѧ на́мъ ѿ всѧ́кагѡ ѕла̀. тобо́ю бо гжⷭ҇е сн҃а бж҃їѧ позна́хомъ. и҆ сподо́бихомсѧ прича́стницы бы́ти честны́ѧ и҆ пречи́стыѧ кро́ве є҆гѡ̀ и҆ пло́ти, ча́юще доитѝ твои́ми мл҃твами вѣ́чныѧ жи́зни, сла́вѧще ѻ҆ц҃а и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй мѧ грѣ́шнагѡ <red>[покло́н̾].</red></p>

<p><red>Ѽ</red> гдⷭ҇и живы́и, бл҃годарю́ тѧ с̾ тре́петомъ. є҆стество́мъ бо ꙗ҆́кѡ ѻ҆́гнь, не ѡ҆палѧ́еши, но пита́еши. пройдѝ ᲂу҆́бѡ скво зѣ̀ ᲂу҆́ды моѧ̀ дѣ́йственнѡ, и҆ во всѧ̀ соста́вы, во ᲂу҆тро́бꙋ и҆ срⷣце. ѡ҆чи́сти, ѿмы́й всѧ́кꙋ скве́рнꙋ, чю́вствомъ соѡчища́ѧ пѧтори́цꙋ.</p>

<p><red>та́же: Д</red>осто́йнѡ є҆́сть ꙗ҆́кѡ вои́стинꙋ бл҃жи́ти тѧ бцⷣе, при́снѡ бл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ, чⷭ҇тнѣ́йшꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ вели ча́емъ <red>[покло́н̾ до землѝ].</red></p>

<p><red>С</red>т҃ы́и бж҃е, ст҃ы́и крѣ́пкїи, ст҃ы́и без̾сме́ртныи, поми́лꙋй на́съ <red>[три́жды, с̾ покло́нами].</red></p>

<p><red>сла́ва, и҆ ны́нѣ. П</red>рест҃а́ѧ трⷪ҇це поми́лꙋй на́съ, гдⷭ҇и ѡ҆чи́сти грѣхѝ на́ша. влⷣко простѝ без̾зако́нїѧ на́ша. ст҃ы́и посѣтѝ и҆ и҆сцѣлѝ не́мощи на́ша, и҆́мене твоегѡ̀ ра́ди.</p>

<p><red>Г</red>дⷭ҇и поми́лꙋй <red>[три́жды]. сла́ва, и҆ ны́нѣ.</red></p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ, да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь, и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ невведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй на́съ, а҆ми́нь <red>[покло́н̾].</red></p>

<p><red>тропарѝ и҆ кондакѝ, настоѧ́щемꙋ дню̀, и҆ пра́здникꙋ, и҆ хра́мꙋ, и҆ ст҃о́мꙋ.</red></p>

</document>