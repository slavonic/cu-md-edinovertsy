<document xmlns="http://www.ponomar.net/culiturgical">
<p><red>ѱл҃о́мъ, р҃в. Б</red>л҃гословѝ дш҃е моѧ̀ гдⷭ҇а, и҆ всѧ̀ внꙋ́тренѧѧ моѧ̀ и҆́мѧ ст҃о́е є҆гѡ̀. бл҃гословѝ дш҃е моѧ̀ гдⷭ҇а, и҆ незабыва́й всѣ́х̾ воздаѧ́нїи є҆гѡ̀. ѡ҆чища́ющагѡ всѧ̀ без̾зако́нїѧ твоѧ̀, и҆сцѣ лѧ́ющагѡ всѧ̀ недꙋ́ги твоѧ̀, и҆збавлѧ́ющагѡ ѿ и҆стлѣ́нїѧ живо́тъ тво́й, вѣнча́ющагѡ тѧ млⷭ҇тїю и҆ щедро́тами, и҆сполнѧ́ющагѡ во бл҃ги́хъ жела́нїе твоѐ. ѡ҆бнови́тсѧ ꙗ҆́кѡ ѻ҆рлꙋ̀ ю҆́ность твоѧ̀. творѧ́и млⷭ҇тыню гдⷭ҇ь, и҆ сꙋдьбꙋ̀ всѣ́мъ ѡ҆би́димымъ. сказа̀ пꙋтѝ своѧ̀ мѡѷсе́ѡви, сн҃овѡ́мъ і҆и҃ле вымъ хотѣ́нїѧ своѧ̀. ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ. не до конца̀ прогнѣ́ваетсѧ, ни в̾ вѣ́къ враждꙋ́етъ. не по без̾зако́нїемъ на́шимъ сотвори́лъ є҆́сть на́мъ, ни по грѣхо́мъ на́шимъ во́здалъ є҆́сть на́мъ. ꙗ҆́кѡ по высотѣ̀ нбⷭ҇нѣй ѿ землѝ, ᲂу҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. є҆ли́кѡ ѿстоѧ́тъ восто́цы ѿ за́падъ, ᲂу҆да́ лилъ є҆́сть ѿ на́съ без̾зако́нїѧ на́ша. ꙗ҆́коже ще́дритъ ѻ҆ц҃ъ сн҃ы, ᲂу҆ще́дритъ гдⷭ҇ь боѧ́щихсѧ є҆гѡ̀. ꙗ҆́кѡ то́й позна̀ соз да́нїе на́ше, помѧнꙋ̀ ꙗ҆́кѡ пе́рсть є҆смы̀. чл҃къ ꙗ҆́кѡ трава̀, дні́е є҆гѡ̀ ꙗ҆́кѡ цвѣ́тъ се́льныи та́кѡ ѡ҆цвѣте́тъ, ꙗ҆́кѡ дꙋ́хъ про́йдетъ в̾ не́мъ и҆ небꙋ́детъ, и҆ непозна́етъ к̾ томꙋ̀ мѣ́ста своегѡ̀. млⷭ҇ть же гдⷭ҇нѧ ѿ́вѣка и҆ до́ вѣка на боѧ́щихсѧ є҆гѡ̀, и҆ пра́вда є҆гѡ̀ на сн҃ѣ́хъ сн҃о́въ хранѧ́щихъ завѣ́тъ є҆гѡ̀, и҆ по́мнѧщихъ за́повѣди є҆гѡ̀ твори́ти ѧ҆̀. гдⷭ҇ь на́ нб҃си ᲂу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. бл҃гослови́те гдⷭ҇а всѝ а҆́нг҃ли є҆гѡ̀, си́льнїи крѣ́постїю творѧ́ щїи сло́во є҆гѡ̀ ᲂу҆слы́шати гла́съ слове́съ є҆гѡ̀. бл҃гослови́те гдⷭ҇а всѧ̀ си́лы є҆гѡ̀, слꙋгѝ є҆гѡ̀ творѧ́щїи во́лю є҆гѡ̀. бл҃госло ви́те гдⷭ҇а всѧ̀ дѣ́ла є҆гѡ̀, на всѧ́комъ мѣ́стѣ влады́чества є҆гѡ̀. бл҃гословѝ дш҃е моѧ̀ гдⷭ҇а.</p>

<p>С<red>ла́ва. ѱало́мъ, рм҃є. Х</red>валѝ дш҃е моѧ̀ гдⷭ҇а, восхвалю̀ гдⷭ҇а в̾ животѣ̀ мое́мъ. пою̀ бг҃ꙋ моемꙋ̀ до́ндеже є҆́смь. ненадѣ́й тесѧ на́ кнѧзи на́ сн҃ы чл҃ческїѧ, в̾ ни́хже нѣ́сть спасе́нїѧ. и҆зы́детъ дꙋ́хъ є҆гѡ̀, и҆ возврати́тсѧ в̾ зе́млю свою̀, в̾ то́й де́нь поги́бнꙋтъ всѧ̀ помышле́нїѧ є҆гѡ̀. бл҃же́нъ є҆мꙋ́же бг҃ъ і҆а́кѡвль помо́щник є҆гѡ̀, ᲂу҆пова́нїе є҆гѡ̀ на́ гдⷭ҇а бг҃а своегѡ̀, сотво́ршагѡ нб҃о и҆ зе́млю, мо́ре, и҆ всѧ̀ ꙗ҆́же в̾ ни́хъ. хранѧ́ щагѡ и҆́стинꙋ в̾ вѣ́къ, творѧ́щагѡ сꙋ́дъ ѡ҆би́димымъ даю́ щагѡ пи́щꙋ а҆́лчющымъ. гдⷭ҇ь рѣши́тъ ѡ҆кова́нныхъ, гдⷭ҇ь ᲂу҆мꙋдрѧ́етъ слѣпца̀, гдⷭ҇ь возво́дитъ низве́рженыѧ, гдⷭ҇ь лю́битъ пра́ведники. гдⷭ҇ь храни́тъ прише́льца, си́ра и҆ вдовꙋ̀ прїе́млетъ и҆ пꙋ́ть грѣ́шныхъ погꙋби́тъ. воцари́тсѧ гдⷭ҇ь во́ вѣки, бг҃ъ тво́й сїѡ́не в̾ ро́дъ и҆ ро́дъ.</p>

<p>И҆ <red>ны́нѣ. Е҆</red>диноро́дныи сн҃е и҆ сло́во бж҃їе, без̾сме́ртенъ сы́и, и҆зво́ливыи спасе́нїѧ на́шегѡ ра́ди, воплоти́тисѧ ѿ ст҃ы́ѧ бцⷣы, и҆ прⷭ҇нѡ дв҃ы мр҃і́и, непрело́жнѡ вочл҃чивыисѧ, распѧ́тсѧ хрⷭ҇тѐ бж҃е, сме́ртїю на́смерть настꙋпи́выи, є҆ди́нъ сы́и ст҃ы́ѧ трⷪ҇цы, спрославлѧ́емыи ѻ҆ц҃ꙋ̀ и҆ ст҃о́мꙋ дх҃ꙋ, спасѝ на́съ.</p>

<p><red>В</red>о црⷭ҇твїи сѝ є҆гда̀ прїи́деши, помѧнѝ на́съ гдⷭ҇и.</p>

<p><red>Б</red>л҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво нбⷭ҇ное.</p>

<p><red>Б</red>л҃же́ни пла́чющїи, ꙗ҆́кѡ ті́и ᲂу҆тѣ́шатсѧ.</p>

<p><red>Б</red>л҃же́ни кро́тцыи, ꙗ҆́кѡ ті́и наслѣ́дѧтъ зе́млю.</p>

<p><red>Б</red>л҃же́ни а҆́лчющїи и҆ жа́ждꙋщїи пра́вды, ꙗ҆́кѡ ті́и насы́тѧтсѧ.</p>

<p><red>Б</red>л҃же́ни млⷭ҇тивїи, ꙗ҆́кѡ ті́и поми́ловани бꙋ́дꙋтъ.</p>

<p><red>О</red>у҆твердѝ на́съ собо́ю гдⷭ҇и, дре́вомъ ᲂу҆мерщве́и прегрѣше́нїѧ, и҆ стра́хъ тво́й всадѝ в̾ срⷣца̀ на́ша, ꙗ҆́кѡ чл҃колю́бецъ.</p>

<p><red>Б</red>л҃же́ни чи́стїи срⷣцемъ, ꙗ҆́кѡ ті́и бг҃а ᲂу҆́зрѧтъ.</p>

<p><red>С</red>подо́би на́съ тѣ́ла твоегѡ̀ причасти́тисѧ сп҃се неосꙋжде́н нѡ, и҆ кро́ве твоеѧ̀ чⷭ҇тны́ѧ, и҆ сла́вити твою̀ бл҃госты́ню.</p>

<p><red>Б</red>л҃же́ни миротво́рцы, ꙗ҆́кѡ ті́и сн҃ове бж҃їи нарекꙋ́тсѧ.</p>

<p><red>В</red>разꙋмѝ на́съ в̾ стра́сѣ твое́мъ сп҃се на́шъ, бжⷭ҇твенꙋю ст҃ꙋ́ю слꙋ́жбꙋ со́ страхомъ мно́гимъ, принестѝ тебѣ̀ сподо́би.</p>

<p><red>Б</red>л҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное. <red>П</red>роповѣ́дникъ вопїе́тъ, повелѣва́ѧ на́мъ всегда̀ въ до́мъ бж҃їй приходи́ти, не ѡ҆блѣни́мсѧ ᲂу҆́бѡ, но потеце́мъ ны́нѣ, ꙗ҆́кѡ вре́мѧ є҆́сть.</p>

<p><red>Б</red>л҃же́ни є҆стѐ є҆гда̀ поно́сѧтъ ва́мъ, и҆ и҆зженꙋ́тъ вы̀, и҆ рекꙋ́тъ всѧ́къ ѕо́лъ гл҃ъ на вы́ лжꙋ́ще менѐ ра́ди.</p>

<p><red>Ц</red>р҃ю̀ сме́ртномꙋ и҆ власте́мъ со́ страхомъ пред̾стои́мъ, здѣ́ же бра́тїе стоѧ́ще небои́мсѧ, ви́дѧще всѣ́ми владꙋ́щагѡ.</p>

<p><red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на́ нб҃сѣхъ.</p>

<p><red>С</red>о́нъ и҆ пра́хъ є҆сѝ ѽ чл҃че, трава̀ и҆ сѣ́нь, что̀ ᲂу҆́бѡ возно́сишисѧ. но во́ гробъ прини́кнꙋвъ, ви́ждь своегѡ̀ ѻ҆́браза красотꙋ̀ и҆ пла́чисѧ.</p>

<p>С<red>ла́ва. С</red>о́ страхомъ и҆ тре́петомъ пристꙋ́пимъ всѝ, къ бжⷭ҇твенымъ та́йнамъ хрⷭ҇то́вымъ, и҆́стое и҆ ст҃о́е тѣ́ло є҆гѡ̀ прїи́мемъ, и҆́стꙋю и҆ ст҃ꙋ́ю и҆ честнꙋ́ю є҆гѡ̀ кро́вь.</p>

<p>И҆ <red>ны́нѣ. С</red>ѣ́нь ст҃а́ѧ, ты̀ ꙗ҆ви́сѧ влⷣчце пренепоро́чнаѧ, въ тебѣ́ бо вопло́щьсѧ бг҃ъ и҆ ꙗ҆ви́сѧ, ꙗ҆́коже и҆ пло́ть свою̀ ми́рови да́лъ є҆́сть.</p>

<p>К<red>ъ кори́нѳѡмъ посла́нїе, ст҃а́гѡ а҆пⷭ҇ла па́вла.</red></p>

<p><red>Б</red>ра́тїе, а҆́зъ прїѧ́хъ ѿ́ гдⷭ҇а, є҆́же и҆ преда́хъ ва́мъ, ꙗ҆́кѡ гдⷭ҇ь і҆с҃ъ, в̾ но́щь в̾ ню́же пре́данъ быва́ше, прїе́мъ хлѣ́бъ, и҆ бл҃годари́въ преломѝ и҆ речѐ, прїими́те и҆ ꙗ҆ди́те, сѐ є҆́сть тѣ́ло моѐ, є҆́же за вы̀ ломи́мое, сїѐ твори́те в̾ моѐ воспомина́нїе. та́кожде и҆ ча́шꙋ по вечерѧ́нїи, гл҃ѧ, сїѧ̀ ча́ша но́выи завѣ́тъ є҆́сть ѡ҆ мое́й кро́ви. сїѐ твори́те є҆ли́жды а҆́ще пїе́те в̾ моѐ воспомина́нїе. є҆ли́жды бо а҆́ще ꙗ҆́сте хлѣ́бъ се́й, и҆ ча́шꙋ сїю̀ пїе́те, сме́рть гдⷭ҇ню возвѣща́ете, до́ндеже ᲂу҆́бѡ прїи́детъ. тѣ́мже ᲂу҆́бѡ и҆́же ꙗ҆́стъ хлѣ́бъ се́й, и҆лѝ пїе́тъ ча́шꙋ гдⷭ҇ню недосто́йнѣ, пови́ненъ бꙋ́детъ тѣ́лꙋ и҆ кро́ви гдⷭ҇ни. да и҆скꙋша́етъ же чл҃къ себѐ, и҆ та́кѡ ѿ хлѣ́ба да ꙗ҆́стъ, и҆ ѿ ча́ши да пїе́тъ. ꙗ҆ды́и бо и҆ пїѧ̀ недосто́йнѣ, сꙋ́дъ себѣ̀ ꙗ҆́стъ и҆ пїе́тъ, неразсꙋжда́ѧ тѣ́ла гдⷭ҇нѧ. сегѡ̀ ра́ди в̾ ва́съ мно́зи не́мощни, и҆ недꙋ́жливи, и҆ спѧ́тъ дово́льни. а҆́ще бы́хомъсебѐ разсꙋжда́ли, небы́хомъ ᲂу҆́бѡ ѡ҆сꙋжде́ни бы́ли. сꙋди́ми же ѿ́ гдⷭ҇а наказꙋ́емсѧ, да не с̾ мі́ромъ ѡ҆сꙋ́димсѧ.</p>

<p>Ѿ <red>і҆ѡа́нна, ст҃а́гѡ є҆ѵⷢ҇а́лїѧ чте́нїе.</red></p>

<p><red>С</red>ла́ва тебѣ̀ гдⷭ҇и <red>[покло́н̾].</red></p>

<p><red>Р</red>ечѐ гдⷭ҇ь к̾ прише́дшымъ к̾ немꙋ̀ і҆юде́ѡмъ, а҆́зъ є҆́смь хлѣ́бъ живо́тныи. ѻ҆ц҃ы ва́ши ꙗ҆до́ша ма́ннꙋ в̾ пꙋсты́ни, и҆ ᲂу҆мро́ ша, се́й є҆́сть хлѣ́бъ сходѧ́и съ нб҃сѐ. да а҆́ще кто̀ ѿ негѡ̀ ꙗ҆́стъ, не ᲂу҆́мретъ. а҆́зъ є҆́смь хлѣ́бъ живо́тныи, и҆́же сше́дыи съ нб҃сѐ. а҆́ще кто̀ снѣ́сть ѿ хлѣ́ба сегѡ̀, жи́въ бꙋ́детъ во́ вѣки. и҆ хлѣ́бъ є҆го́же а҆́зъ да́мъ, пло́ть моѧ̀ є҆́сть, ю҆́же а҆́зъ да́хъ за живо́тъ ми́ра. прѧ́хꙋжесѧ междꙋ̀ собо́ю жи́дове, гл҃юще, ка́кѡ мо́жетъ се́й на́мъ да́ти пло́ть свою̀ ꙗ҆́сти; рече́ же и҆́мъ і҆с҃ъ, а҆ми́нь а҆ми́нь гл҃ю ва́мъ, а҆́ще не снѣ́сте пло́ти сн҃а чл҃ческагѡ, ни пїе́те кро́ви є҆гѡ̀, живота̀ не и҆́мате въ себѣ̀. ꙗ҆ды́и мою̀ пло́ть, и҆ пїѧ́и мою̀ кро́вь, и҆́мать живо́тъ вѣ́чныи, и҆ а҆́зъ воскрешꙋ̀ є҆гѡ̀ в̾ послѣ́днїи дн҃ь.</p>

<p><red>С</red>ла́ва тебѣ̀ гдⷭ҇и <red>[покло́н̾].</red></p>

<p><red>П</red>омѧнѝ на́съ гдⷭ҇и, є҆гда̀ прїи́деши во црⷭ҇твїи сѝ <red>[покло́н̾].</red></p>

<p><red>П</red>омѧнѝ на́съ влⷣко, є҆гда̀ прїи́деши во црⷭ҇твїи сѝ <red>[покло́н̾].</red></p>

<p><red>П</red>омѧнѝ на́съ ст҃ы́и, є҆гда̀ прїи́деши во црⷭ҇твїи сѝ <red>[покло́н̾].</red></p>

<p><red>Л</red>и́къ нбⷭ҇ныи пое́тъ тѧ̀ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь нб҃о и҆ зе́млю сла́вы твоеѧ̀.</p>

<p><red>П</red>ристꙋпи́те к̾ немꙋ̀ и҆ просвѣти́тесѧ, и҆ ли́ца ва́ша непо стыдѧ́тсѧ.</p>

<p><red>Л</red>и́къ нбⷭ҇ныи пое́тъ тѧ̀ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь нб҃о и҆ зе́млю сла́вы твоеѧ̀.</p>

<p><red>сла́ва. С</red>обо́ръ ст҃ы́хъ а҆́нг҃лъ и҆ а҆рха́нг҃лъ, со всѣ́ми нбⷭ҇ными си́лами пое́тъ тѧ и҆ гл҃етъ, ст҃ъ ст҃ъ ст҃ъ гдⷭ҇ь саваѡ́ѳъ, и҆спо́лнь нб҃о и҆ зе́млю сла́вы твоеѧ̀.</p>

<p><red>и҆ ны́нѣ. В</red>ѣ́рꙋю во є҆ди́нагѡ бг҃а ѻ҆ц҃а вседержи́телѧ, творца̀ нб҃ꙋ и҆ землѝ ви́димымъ же всѣ́мъ и҆ неви́димымъ. И҆ во є҆ди́наго гдⷭ҇а і҆с҃а хрⷭ҇та̀ сн҃а бж҃їѧ, є҆диноро́днаго, и҆́же ѿ ѻ҆ц҃а рожде́ннагѡ пре́жде всѣ́хъ вѣ́къ. Свѣ́та ѿ́свѣта, бг҃а и҆́сти нна ѿ́ бг҃а и҆́стинна, рожде́на а҆ несотворе́на, є҆диносꙋ́щна ѻ҆ц҃ꙋ̀, и҆́мъ же всѧ̀ бы́ша. На́съ ра́ди чл҃къ, и҆ на́шегѡ ра́ди спасе́нїѧ, с̾ше́дшагѡ съ нб҃съ, и҆ воплоти́вшагосѧ ѿ́ дх҃а ст҃а, и҆ мр҃і́и дв҃ы вочл҃чьшасѧ. Распѧ́тагѡ за ны̀ при понті́й стѣмъ пила́тѣ, страда́вша и҆ погребе́на, и҆ воскрⷭ҇шагѡ в̾ тре́тїй де́нь по писа́нїихъ. И҆ воз̾ше́дшагѡ на нб҃са̀, и҆ сѣ дѧ́ща ѻ҆деснꙋ́ю ѻ҆ц҃а. И҆ па́ки грѧдꙋ́щагѡ со сла́вою, сꙋди́ти живы́мъ и҆ ме́ртвымъ, є҆го́же црⷭ҇твїю нѣ́сть конца̀.</p>

<p><red>И҆</red> в̾ дх҃а ст҃а́гѡ гдⷭ҇а и҆́стиннагѡ и҆ животворѧ́щагѡ, и҆́же ѿ ѻ҆ц҃а и҆сходѧ́щагѡ, и҆́же со ѻ҆ц҃е́мъ и҆ сн҃омъ с̾поклонѧ́ема и҆ с̾сла́вима, гл҃авшагѡ проро́ки. И҆ во є҆ди́нꙋ ст҃ꙋ́ю собо́рнꙋю, и҆ а҆пⷭ҇льскꙋю цр҃ковь. И҆сповѣ́дꙋю є҆ди́но креще́нїе, во ѡ҆ставле́ нїе грѣхо́въ. Ча́ю воскрⷭ҇нїѧ ме́ртвымъ. И҆ жи́зни бꙋ́дꙋщагѡ вѣ́ка, а҆ми́нь.</p>

<p><red>Ѡ҆</red>сла́би ѡ҆ста́ви, ѿпꙋстѝ бж҃е согреше́нїѧ на́ша, во́льнаѧ и҆ нево́льнаѧ, ꙗ҆́же в̾ сло́вѣ и҆ въ дѣ́лѣ, и҆ ꙗ҆́же въ вѣ́дѣнїи и҆ не въ вѣ́дѣнїи, и҆ ꙗ҆́же во ᲂу҆мѣ̀ и҆ в̾ помышле́нїи, ꙗ҆́же во́ дни и҆ в̾ нощѝ, всѧ́ ми простѝ, ꙗ҆́кѡ бл҃гъ и҆ чл҃колю́бецъ.</p>

<p><red>Ѻ҆́</red>ч҃е на́шъ, и҆́же є҆сѝ на́ нб҃сѣхъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ, да бꙋ́детъ во́лѧ твоѧ̀, ꙗ҆́кѡ на́ нб҃си и҆ на землѝ. хлѣ́бъ на́шъ насꙋ́щныи да́ждь на́мъ дне́сь, и҆ ѡ҆ста́ви на́мъ до́лги на́ша, ꙗ҆́коже и҆ мы̀ ѡ҆ставлѧ́емъ должнико́мъ на́шимъ. и҆ невведѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.</p>

<p><red>Г</red>дⷭ҇и і҆с҃е хрⷭ҇тѐ сн҃е бж҃їи, поми́лꙋй на́съ, а҆ми́нь <red>[покло́н̾].</red></p>

<p><red>конда́к̾: В</red>е́чери твое́й та́йнѣй, дне́сь сн҃е бж҃їи прича́стника мѧ прїимѝ, не повѣ́мъ бо враго́мъ твои́мъ та́йны твоеѧ̀, ни лобза́нїѧ ти да́мъ ꙗ҆́кѡ і҆ю́да, но ꙗ҆́кѡ разбо́йникъ, и҆сповѣ́даѧсѧ вопїю́ ти, помѧни́ мѧ гдⷭ҇и во црⷭ҇твїи твое́мъ.</p>

<p><red>Г</red>дⷭ҇и поми́лꙋй, <red>в҃і.</red></p>

<p><red>В</red>сест҃а́ѧ трⷪ҇це є҆диносꙋ́щнаѧ, не ѡ҆держи́маѧ держа́ва и҆ не раздѣли́мое црⷭ҇тво, ꙗ҆́же всѣ́мъ бл҃ги́мъ вино́вна, бл҃говолѝ в̾ настоѧ́щїй се́й ча́съ ѡ҆ мнѣ̀ грѣ́шнѣмъ, и҆ всѧ́ ми ѡ҆мы́й скве́рны, и҆ просвѣти́ ми смы́слъ, ꙗ҆́кѡ да всегда̀ воспѣва́ю тѧ, и҆ славосло́влю и҆ гл҃ю, є҆ди́нъ ст҃ъ, є҆ди́нъ гдⷭ҇ь і҆с҃ъ хрⷭ҇то́съ, в̾ сла́вꙋ бг҃ꙋ ѻ҆ц҃ꙋ̀, а҆ми́нь.</p>

<p><red>Б</red>ꙋ́ди и҆́мѧ гдⷭ҇не бл҃гослове́но ѿ ны́нѣ и҆ до́ вѣка <red>[три́жды, с̾ покло́нами].</red></p>

<p><red>сла́ва, и҆ ны́нѣ. ѱл҃о́мъ, л҃г. Б</red>л҃гословлю̀ гдⷭ҇а на всѧ́ко вре́мѧ, вы́нꙋ хвала̀ є҆гѡ̀ во ᲂу҆стѣ́хъ мои́хъ. ѡ҆́ гдⷭ҇ѣ похва́литсѧ дш҃а моѧ̀. да ᲂу҆слы́шатъ кро́тцыи, и҆ возвеселѧ́тсѧ. возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ. взыска́хъ гдⷭ҇а, и҆ ᲂу҆слы́ша мѧ, и҆ ѿ всѣ́хъ ско́рбїй мои́хъ и҆зба́ви мѧ. пристꙋпи́те къ немꙋ̀ и҆ просвѣти́тесѧ, и҆ ли́ца ва́ша не постыдѧ́тсѧ. сѐ ни́щїи возва̀, и҆ гдⷭ҇ь ᲂу҆слы́ша и҆̀, и҆ ѿ всѣ́хъ ско́рбїй є҆гѡ̀ спасѐ и҆̀. ѡ҆полчи́тсѧ а҆́нг҃лъ гдⷭ҇нь ѡ҆́крестъ боѧ́щихсѧ є҆гѡ̀, и҆ и҆зба́витъ и҆́хъ. вкꙋси́те и҆ ви́дите, ꙗ҆́кѡ бл҃гъ гдⷭ҇ь. блаже́нъ мꙋ́жъ, и҆́же ᲂу҆пова́етъ на́нь. бо́йтесѧ гдⷭ҇а всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀. бога́тїи ѡ҆бнища́ша и҆ взалка́ша, взыска́ющїи же гдⷭ҇а нелиша́тсѧ всѧ́кагѡ бл҃га. прїиди́те ча́да послꙋ́шайте менѐ, стра́хꙋ гдⷭ҇ню наꙋчю̀ ва́съ. кто̀ є҆́сть чл҃къ хотѧ́и живо́тъ, любѧ́и днѝ ви́дѣти бл҃ги; ᲂу҆держѝ ꙗ҆зы́къ сво́й ѿ ѕла̀, и҆ ᲂу҆стнѣ̀ своѝ є҆́же не гл҃ати льстѝ. ᲂу҆клони́сѧ ѿ ѕла̀, и҆ сотворѝ бл҃го, взыщѝ ми́ръ и҆ поженѝ и҆̀. ѻ҆́чи гдⷭ҇ни на пра́ведныѧ, и҆ ᲂу҆́ши є҆гѡ̀ в̾ моли́твꙋ и҆́хъ. лице́ же гдⷭ҇не на творѧ́щыѧ ѕла́ѧ, є҆́же потреби́ти ѿ землѝ па́мѧть и҆́хъ. возва́ша пра́веднїи и҆ гдⷭ҇ь ᲂу҆слы́ша и҆́хъ, и҆ ѿ всѣ́хъ печа́лей и҆́хъ и҆зба́ви и҆́хъ. бли́зъ гдⷭ҇ь сокрꙋше́нныхъ срⷣцемъ, и҆ смире́нныѧ дх҃омъ спасе́тъ. мно́ги ско́рби пра́веднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. храни́т̾ гдⷭ҇ь всѧ̀ ко́сти и҆́хъ, и҆ ни є҆ди́на ѿ ни́хъ сокрꙋши́тсѧ. сме́рть грѣ́шникѡмъ люта̀, и҆ ненави́дѧщїи пра́веднаго прегрѣша́тъ. и҆зба́витъ гдⷭ҇ь дш҃а ра́бъ свои́хъ, и҆ не прегрѣша́тъ всѝ ᲂу҆пова́ющїи на́нь.</p>

<p><red>Д</red>осто́йнѡ є҆́сть ꙗ҆́кѡ вои́стинꙋ бл҃жи́ти тѧ бцⷣе, при́снѡ бл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ, честнѣ́й шꙋю херꙋви́мъ, и҆ сла́внѣйшꙋю вои́стинꙋ серафи́мъ, без̾ и҆стлѣ́нїѧ бг҃а сло́ва ро́ждьшꙋю, сꙋ́щꙋю бцⷣꙋ тѧ̀ велича́емъ <red>[покло́н̾ до землѝ].</red></p>

<p><red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ <red>[покло́н̾].</red></p>

<p><red>И҆</red> ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь <red>[покло́н̾].</red></p>

<p><red>Г</red>дⷭ҇и поми́лꙋй, гдⷭ҇и поми́лꙋй, гдⷭ҇и бл҃гословѝ <red>[покло́н̾].</red></p>

<p><red>а҆́ще литꙋргі́ѧ і҆ѡа́нна златоꙋ́стагѡ, ѿпꙋ́стъ: Г</red>дⷭ҇и і҆с҃е хрⷭ҇тѐ сн҃е бж҃їи, моли́твъ ра́ди пречⷭ҇тыѧ тѝ мт҃ре, и҆ и҆́же во ст҃ы́хъ ѻ҆ц҃а на́шегѡ і҆ѡа́нна златоꙋ́стагѡ патрїа́рха цр҃ѧ гра́да, и҆ всѣ́хъ ст҃ы́хъ, поми́лꙋй и҆ спасѝ на́съ, ꙗ҆́кѡ бл҃гъ и҆ чл҃колю́бецъ, а҆ми́нь.</p>

<p><red>Г</red>дⷭ҇и поми́лꙋй <red>[три́жды].</red></p>

<p><red>а҆́ще литꙋргі́ѧ васи́лїѧ вели́кагѡ, ѿпꙋ́стъ: Г</red>дⷭ҇и і҆с҃е хрⷭ҇тѐ сн҃е бж҃їи, моли́твъ ра́ди пречⷭ҇тыѧ тѝ мт҃ре, и҆ и҆́же во ст҃ы́хъ ѻ҆ц҃а на́шегѡ ва́силїѧ вели́кагѡ а҆рхїєпи́скопа кесарі́и кап падокі́йскїѧ, и҆ всѣ́хъ ст҃ы́хъ, поми́лꙋй и҆ спасѝ на́съ, ꙗ҆́кѡ бл҃гъ и҆ чл҃колю́бецъ, а҆ми́нь.</p>

<p><red>Г</red>дⷭ҇и поми́лꙋй <red>[три́жды].</red></p>

</document>