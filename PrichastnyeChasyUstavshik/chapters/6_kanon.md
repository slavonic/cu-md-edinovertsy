К=ано́нъ ко ст҃о́мꙋ причаще́нїю , пречⷭ҇тагѡ тѣ́ла и҆ кро́ве , гдⷭ҇а бг҃а и҆ сп҃са на́шегѡ і҆с҃а хрⷭ҇та̀ . гла́съ , в҃ . пѣ́снь , а҃ . і҆рмо́съ . Г=рѧди́те лю́дїе , пое́мъ пѣ́снь хрⷭ҇тꙋ̀ бг҃ꙋ , раздѣ́льшемꙋ мо́ре , и҆ прове́дшꙋ лю́ди ꙗ҆́же и҆спꙋстѝ и҆з̾ рабо́ты є҆ги́петскїѧ , ꙗ҆́кѡ просла́висѧ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й =[покло́н̾].=

~Ви́ждь дꙋшѐ хрⷭ҇та̀ закала́ема , на бжⷭ҇твенѣй трапе́зѣ , и҆ не бесѣ́дꙋй ѻ҆каѧ́ннаѧ прилѣ́жнѡ со́ дрꙋги свои́ми , бг҃а бо прогнѣ́ваеши многогрѣ́шнаѧ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿи҆мѝ ѿ менѐ =[покло́н̾].=

~На́ нб҃сѣхъ а҆́нг҃ли со́ страхомъ пред̾стоѧ́тъ , ты́ же ѻ҆каѧ́н наѧ бе́з̾ страха стои́ши глꙋмѧ́щисѧ , ви́дѧщи сп҃са хрⷭ҇та̀ закала́ема .

=сла́ва . К=а́ѧ дш҃а ви́дѧщи , и҆лѝ кі́й чл҃къ зрѧ̀ ны́нѣ сове рша́емыхъ , хр҃та̀ закала́ема , і҆єре́ѧ слꙋжа́ща со́ страхомъ , и҆ не сла́витъ раздроблѧ́емаго .

=и҆ ны́нѣ . С=ло́во ѻ҆́ч҃ее всели́сѧ во ᲂу҆тро́бꙋ твою̀ , дв҃о мр҃і́е чⷭ҇таѧ , на́съ ѡ҆бновѝ , воплоти́выисѧ во́лею , и҆ бжⷭ҇твеныѧ пло́ти причаща́тисѧ сподо́би .

=пѣ́снь , г҃ . і҆рмо́съ . О=у҆твердѝ на́съ собо́ю гдⷭ҇и , дре́вомъ ᲂу҆ме рщве́и прегрѣше́нїѧ . и҆ стра́хъ тво́й всадѝ в̾ срⷣца̀ на́ша , ꙗ҆́кѡ чл҃колю́бецъ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Сподо́би на́съ тѣ́ла твоегѡ̀ причасти́тисѧ сп҃се неѡ҆сꙋжде́ннѡ , и҆ кро́ве твоеѧ̀ чⷭ҇тны́ѧ , и҆ сла́вити твою̀ бл҃госты́ню .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Вразꙋмѝ на́съ в̾ стра́сѣ твое́мъ сп҃се на́шъ , бжⷭ҇твенꙋю ст҃ꙋ́ю слꙋ́жбꙋ со́ страхомъ мно́гимъ , принестѝ тебѣ̀ сподо́би .

=сла́ва . П=роповѣ́дникъ вопїе́тъ , повелѣва́ѧ на́мъ всегда̀ в̾ до́мъ бж҃їи приходи́ти . не ѡ҆блѣни́мсѧ ᲂу҆́бѡ , но потеце́мъ ны́нѣ ꙗ҆́кѡ вре́мѧ є҆́сть .

=и҆ ны́нѣ . Ѡ҆=божи́ла є҆сѝ на́съ бжⷭ҇твенымъ тѝ зача́тїемъ дв҃о , бг҃а бо прїѧ́ла є҆сѝ во́ чревѣ заче́ньши , є҆го́же пло́ть кꙋ́пнѡ снѣда́емъ .

~Гдⷭ҇и поми́лꙋй =[три́жды].=

=сѣда́ленъ : Ѻ҆́=гнь и҆ свѣ́тъ бꙋ́ди ми сп҃се , прїѧ́тїе пречи́стыхъ и҆ животворѧ́щихъ твои́хъ та́инъ , пожига́ѧ грѣхо́вныи пле́велъ , и҆ просвѣща́ѧ всего̀ , ко и҆́стинномꙋ бг҃осло́вїю . не и҆зда́мъ бо ст҃ы́ни , вра́жїи льстѝ преда́вшисѧ . ни тебѣ̀ да́мъ цѣлова́нїѧ ле́стна , но ꙗ҆́кѡ блꙋдни́ца припа́даю тѝ , и҆ ꙗ҆́кѡ разбо́йникъ и҆сповѣ́даѧсѧ вопїю́ ти , помѧни́ мѧ гдⷭ҇и во црⷭ҇твїи сѝ .

=сла́ва , и҆ ны́нѣ . Б=ж҃їю є҆стествꙋ̀ ѻ҆́бщницы бы́хомъ , тобо́ю бцⷣе прⷭ҇нѡ дв҃о , бг҃а бо вопло́щьшасѧ родила̀ є҆сѝ на́мъ . тѣ́мже тѧ̀ по́ долгꙋ пою́ще , непреста́ннѡ велича́емъ .

=пѣ́снь , д҃ . і҆рмо́съ . П=рише́ствовавъ ѿ дв҃ы , ни хода́тай ни а҆́нг҃лъ , но ты̀ са́мъ гдⷭ҇и вопло́щьсѧ , и҆ спасѐ всего́ мѧ чл҃ка , тѣ́мъ вопїю́ ти , сла́ва си́лѣ твое́й .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Ста́немъ ᲂу҆́бѡ всѝ со́ страхомъ и҆ тре́петомъ , ѻ҆́чи серде́ч нѣи горѣ̀ и҆мꙋ́ще , ко сп҃сꙋ вопїю́ще , ᲂу҆твердѝ на́съ , и҆ вра зꙋмѝ бж҃е ще́дрыи , в̾ стра́сѣ твое́мъ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Цр҃ь всѣ́хъ происхо́дитъ , ѡ҆свѧща́ѧ всѣ́хъ на́съ вхо́домъ свои́мъ , ꙗ҆́кѡ млрⷭ҇дъ . ты́ же ви́дѧщи є҆гѡ̀ , ѽ дꙋшѐ моѧ̀ , не восхлаща́ешисѧ стра́хомъ , глаго́лющи неподо́бнаѧ .

=сла́ва . Г=орѣ̀ и҆мѣ́емъ сердца̀ , до́льнѧѧ возненави́дѣвше , и҆дѣ́же и҆ житїѐ на́ше є҆́сть . всѝ до́лжни є҆смы̀ та́кѡ жи́ти , а҆ не ꙗ҆́кѡ ѕмїѧ̀ пополза́тисѧ по землѝ .

=и҆ ны́нѣ . Л=оза̀ и҆́же гро́здъ бжⷭ҇твеныи прозѧ́бши без̾ сѣ́мене , ты̀ бы́сть дв҃о мт҃и бг҃оневѣ́стнаѧ . и҆ дꙋ́шы воз весели́ла є҆сѝ , бл҃гоче́стнѡ бцⷣꙋ тѧ̀ и҆сповѣ́дающихъ .

=пѣ́снь , є҃ . і҆рмо́съ . С=вѣ́та пода́телю , и҆ вѣко́мъ тво́рче гдⷭ҇и , во́ свѣтѣ твои́хъ повелѣ́нїи наста́ви на́съ , ра́звѣ бо тебѐ и҆но́гѡ бг҃а незна́емъ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Сщ҃е́нникъ бра́тїе вы́ю преклонѧ́етъ . за ны̀ моли́тисѧ , мы́ же стоѧ́ще прелага́емсѧ ᲂу҆мо́мъ , къ терно́внымъ жите́й скимъ печа́лемъ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Неѡ҆скверне́нꙋ дш҃ꙋ мою̀ , и҆ ᲂу҆стнѣ̀ моѝ и҆мы́и нечи́стѣ гдⷭ҇и . ны́нѣ же ка́кѡ смѣ́ю прибли́житисѧ к̾ тебѣ̀ , и҆ прїѧ́ти тѣ́ло твоѐ . но ты̀ ꙗ҆ви́ мѧ досто́йна .

=сла́ва . Р=цы̀ ѽ чл҃че , би́серъ пресвѣ́тлыи прїѧ́ти хотѧ̀ , стои́ши прⷭ҇нѡ и҆ смѣе́шисѧ , и҆ твори́ши ꙗ҆́же на гнѣ́въ бг҃а подвиза́ютъ , и҆ ка́кѡ хо́щеши к̾ немꙋ̀ пристꙋпи́ти .

=и҆ ны́нѣ . В=ъ пло́тнѣмъ чре́вѣ , є҆стество́мъ беспло́тнагѡ понесла̀ є҆сѝ . па́че є҆стества̀ ѿ тебѐ вопло́щьшасѧ пренепо ро́чнаѧ . и҆ бжⷭ҇твеныѧ є҆гѡ̀ пло́ти на́съ причаща́тисѧ сподо́би .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , не и҆з̾слѣ́днꙋю млрⷭ҇дїѧ твоегѡ̀ призыва́ю бе́зднꙋ , ѿ тлѝ бж҃е мѧ воз̾ведѝ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Цр҃ю̀ сме́ртномꙋ и҆ власте́мъ со́ страхомъ пред̾стои́мъ . здѣ́ же бра́тїе стоѧ́ще небои́мсѧ , ви́дѧще всѣ́ми владꙋ́щаго .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Со́нъ и҆ пра́хъ є҆сѝ ѽ чл҃че , трава̀ и҆ сѣ́нь , что̀ ᲂу҆́бѡ возно́ сишисѧ . но во́ гробъ прини́кнꙋвъ , ви́ждь своегѡ̀ ѻ҆́браза красотꙋ̀ и҆ пла́чисѧ .

=сла́ва . С=о́ страхомъ и҆ тре́петомъ пристꙋ́пимъ всѝ , к̾ бжⷭ҇тве нымъ та́йнамъ хрⷭ҇то́вымъ , и҆́стое и҆ ст҃о́е тѣ́ло є҆гѡ̀ прїи́ мемъ , и҆́стꙋю и҆ ст҃ꙋ́ю и҆ честнꙋ́ю є҆гѡ̀ кро́вь .

=и҆ ны́нѣ . С=ѣ́нь ст҃а́ѧ , ты̀ ꙗ҆ви́сѧ влⷣчце пренепоро́чнаѧ , в̾ тебѣ́ бо вопло́щьсѧ бг҃ъ и҆ ꙗ҆ви́сѧ , ꙗ҆́коже и҆ пло́ть свою̀ ми́рови да́лъ є҆́сть .

~Гдⷭ҇и поми́лꙋй =[три́жды]. сла́ва , и҆ ны́нѣ .=

=конда́к̾ : В=е́чери твое́й та́йнѣй , дне́сь сн҃е бж҃їи прича́стника мѧ прїимѝ , не повѣ́мъ бо враго́мъ твои́мъ та́йны твоеѧ̀ , ни лобза́нїѧ ти да́мъ ꙗ҆́кѡ і҆ю́да , но ꙗ҆́кѡ разбо́йникъ , и҆сповѣ́даѧсѧ вопїю́ ти , помѧни́ мѧ гдⷭ҇и во црⷭ҇твїи твое́м̾ .

=и҆́косъ : В=о свѣ́тлостѣхъ ст҃ы́хъ твои́хъ , ка́кѡ вни́дꙋ не досто́йныи . а҆́ще бо дерзнꙋ̀ вни́ти в̾ черто́гъ , ѻ҆дѣѧ́нїе мѧ̀ ѡ҆блича́етъ , ꙗ҆́кѡ нѣ́сть бра́чнѡ . и҆ свѧ́занъ бꙋ́дꙋ , и҆ и҆згна́нъ ѿ а҆́нг҃лъ , ѡ҆чи́сти гдⷭ҇и скве́рнꙋ дш҃и моеѧ̀ , и҆ спаси́ мѧ ꙗ҆́кѡ чл҃колю́бецъ .

=пѣ́снь , з҃ . і҆рмо́съ . Б=г҃опроти́вно велѣ́нїе без̾зако́ннꙋюща мꙋчи́телѧ , высо́къ пла́мень вознесло̀ є҆́сть , хрⷭ҇то́съ же просте́ръ бг҃очести́вымъ дѣ́темъ , хла́дъ дх҃о́вныи , сы́и бл҃гослове́нъ и҆ препросла́вленъ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Стоѧ́ще и҆ воспѣва́юще гдⷭ҇ви с̾ вѣ́рою поꙋча́тисѧ , и҆ вопи́ти ве́сь де́нь пра́вдꙋ твою̀ гдⷭ҇и . ѡ҆ста́вльше же лжꙋ̀ ны́нѣ всю̀ , ѡ҆брѣта́емсѧ нетворѧ́ще ꙗ҆́же пое́мъ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Рцы̀ ѽ чл҃че , ꙗ҆́же ѡ҆бѣща́сѧ к̾ бг҃ꙋ , и҆сповѣ́давъ в̾ домꙋ̀ ст҃ы́ни . тогѡ̀ ра́ди ᲂу҆бо́йсѧ , ка́ко несохранѝ ; и҆лѝ мни́шисѧ ѻ҆каѧ́нне , тлѣ́ннꙋ человѣ́кꙋ сїѧ̀ и҆сповѣ́давъ .

=сла́ва . Д=ꙋшѐ моѧ̀ ѻ҆каѧ́ннаѧ , дꙋшѐ страстна́ѧ , ᲂу҆жасни́сѧ , зрѧ́щи та́инства пресла́внаѧ , и҆ воздыха́ющи прослези́сѧ , в̾ пе́рси бїю́щи , зовꙋ́щи и҆ гл҃ющи , бж҃е ѡ҆чи́сти мѧ , ꙗ҆́коже и҆ блꙋ́днагѡ .

=и҆ ны́нѣ . П=рїѧ́ла є҆сѝ во ᲂу҆тро́бѣ свое́й мт҃и дв҃о , сло́во со без̾нача́льное ѻ҆́ч҃ее , и҆ воплоти́сѧ ꙗ҆́коже са́мъ и҆зво́ли . всѧ́ ны сподо́би влⷣчце , пло́ти є҆гѡ̀ причаща́тисѧ , бг҃ора́дован наѧ .

=пѣ́снь , и҃ . і҆рмо́съ . В=пе́щь ѻ҆́гненнꙋю , к̾ дѣ́темъ є҆вре́йскимъ соше́дшагѡ , и҆ пла́мень на хла́дъ прело́жшагѡ бг҃а , по́йте всѧ̀ дѣ́ла гдⷭ҇а , и҆ превозноси́те є҆гѡ̀ во́ вѣки .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й .

~Ѻ҆ц҃а взыва́еши и҆ вопїе́ши , пред̾стоѧ́щи дш҃е всеви́дцꙋ , и҆ ника́коже и҆сполнѧ́ющи повелѣ́нїе є҆гѡ̀ прпⷣбнѡ . прилѣ́жнѡ ѻ҆каѧ́ннаѧ смотрѝ ꙗ҆́же гл҃еши , да не ѡ҆сꙋ́дишисѧ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ .

~Гдⷭ҇ь заповѣ́даетъ на́мъ , и҆ ᲂу҆чи́тъ бра́тїе ꙗ҆́вѣ , всегда̀ поꙋча́тисѧ , и҆ боѧ́тисѧ прⷭ҇нѡ сме́рти , и҆ с̾ вѣ́рою пречи́стое тѣ́ло є҆гѡ̀ и҆ кро́вь прїима́ти , во́ вѣки всѧ̀ .

=сла́ва . И҆=стѧза́ющемꙋ ᲂу҆тро́бы , и҆ сердца̀ и҆́стиннѡ и҆спыта́ю щемꙋ , ка́кѡ смѣ́емъ гл҃ати , ѡ҆ста́ви на́мъ бж҃е , ѡ҆ ни́хъ же тѝ до́лжни є҆смы̀ , и҆мꙋ́ще не́нависть ко всѣ́мъ бра́тїѧмъ свои́мъ .

=и҆ ны́нѣ . Б=жⷭ҇твеныи хлѣ́бъ жи́зни , во́ чревѣ твое́мъ бг҃омт҃и и҆́стиннѡ и҆спече́сѧ , сохрани́въ невре́днѡ ложесна̀ твоѧ̀ пренепоро́чнаѧ . тѣ́мже ꙗ҆́кѡ пита́тельницꙋ на́шꙋ пое́мъ тѧ̀ во всѧ̀ вѣ́ки .

=пѣ́снь , ѳ҃ . і҆рмо́съ . Б=ез̾нача́льна роди́телѧ сн҃ъ бг҃ъ и҆ гдⷭ҇ь , вопло́щьсѧ ѿ дв҃цы на́мъ ꙗ҆ви́сѧ , ѡ҆мраче́нныѧ просвѣ ти́ти , и҆ собра́ти расточе́нныѧ . тѣ́мъ всехва́льнꙋю бцⷣꙋ велича́емъ .

~Срⷣце чи́сто сози́жди во мнѣ̀ бж҃е , и҆ дх҃ъ пра́въ ѡ҆бновѝ во ᲂу҆тро́бѣ мое́й =[покло́н̾].=

~Ѡ҆ст҃ѝ влⷣко на́шъ ᲂу҆́мъ ꙗ҆́кѡ млрⷭ҇дъ , и҆ дꙋ́шы и҆ тѣлеса̀ при ше́ствїемъ твои́мъ ны́нѣ , пречⷭ҇тагѡ тѣ́ла твоегѡ̀ сло́ве , и҆ кро́ве бжⷭ҇твеныѧ , да тѧ̀ прославлѧ́емъ , и҆ непреста́ннѡ велича́емъ .

~Не ѿве́рзи менѐ ѿ лица̀ твоегѡ̀ , и҆ дх҃а твоегѡ̀ ст҃а́гѡ не ѿимѝ ѿ менѐ =[покло́н̾].=

~Сподо́би мѧ гдⷭ҇и , бжⷭ҇твеное тѣ́ло твоѐ , и҆ честнꙋ́ю кро́вь , рꙋка́ма и҆ ᲂу҆стна́ма скве́рныма прїѧ́ти , ны́нѣ сп҃се мо́й . и҆ что̀ ᲂу҆́бѡ принесꙋ̀ влⷣко , мно́гомꙋ долготерпѣ́нїю твоемꙋ̀ .

=сла́ва . Ѡ҆=ст҃ѝ гдⷭ҇и , и҆ вразꙋмѝ и҆ ᲂу҆твердѝ сердца̀ , и҆́же вѣ́рою бжⷭ҇твеное тѣ́ло твоѐ , и҆ честнꙋ́ю кро́вь прїе́млющихъ со́ страхомъ . покажѝ и҆спо́лнителѧ слове́съ твои́хъ , и҆ сн҃ы црⷭ҇твїѧ твоегѡ̀ .

=и҆ ны́нѣ . Б=г҃а беспло́тнагѡ во́чревѣ свое́мъ вмѣ́щьши , то гѡ̀ родила̀ є҆сѝ сꙋгꙋ́ба є҆стество́мъ . и҆ и҆ста́ѧвшее жа́ждею грѣхо́вною є҆стество̀ на́ше , мт҃и чⷭ҇таѧ , ст҃ы́ни насы́тила є҆сѝ влⷣчце . тѣ́мже велича́емъ ржⷭ҇тво̀ твоѐ всепѣ́таѧ .

~Досто́йнѡ є҆́сть ꙗ҆́кѡ вои́стинꙋ бл҃жи́ти тѧ бцⷣе , при́снѡ бл҃же́ннꙋю и҆ пренепоро́чнꙋю , и҆ мт҃рь бг҃а на́шегѡ , честнѣ́й шꙋю херꙋви́мъ , и҆ сла́внѣйшꙋю вои́стинꙋ серафи́мъ , без̾ и҆стлѣ́нїѧ бг҃а сло́ва ро́ждьшꙋю , сꙋ́щꙋю бцⷣꙋ тѧ̀ велича́емъ =[покло́н̾ до землѝ].=

=трⷭ҇то́е , и҆ по ѻ҆́ч҃е на́шъ .=

~Гдⷭ҇и і҆с҃е хрⷭ҇тѐ сн҃е бж҃їи , поми́лꙋй на́съ , а҆ми́нь =[покло́н̾].=

=тропа́рь . Е҆=гда̀ сла́внїи ᲂу҆ченицы̀ на ᲂу҆мове́нїи ве́чери про свѣща́хꙋсѧ , тогда̀ і҆ю́да ѕлочести́выи сребролю́бїемъ недꙋ́го вавъ ѡ҆мрача́шесѧ , и҆ без̾зако́ннымъ сꙋдїѧ́мъ , тебѐ пра́ве днагѡ сꙋдїю̀ предае́тъ . ви́ждь и҆мѣ́нїемъ люби́телѧ , и҆́же си́хъ ра́ди несы́тьство стѧжа́вша , и҆ ᲂу҆давле́нїю вда́вшасѧ . бѣжѝ несы́тыѧ дꙋшѝ , и҆́же ᲂу҆чи́телю такова́ѧ содѣ́ѧв шїѧ . и҆́же ѡ҆ всѣ́хъ бл҃гі́и гдⷭ҇и сла́ва тебѣ̀ =[три́жды].=

=та́же : Г=дⷭ҇и поми́лꙋй , =м҃ .=

=покло́новъ , єі҃ , и҆лѝ коли́ко хо́щеши , комꙋждо по си́лѣ , глаго́лѧ моли́твꙋ :=

~Бж҃е ѡ҆чи́сти мѧ грѣ́шнагѡ , и҆ поми́лꙋй мѧ =[покло́н̾].=

~Созда́выи мѧ гдⷭ҇и и҆ поми́лꙋй =[покло́н̾].=

~Без̾ числа̀ согрѣши́хъ гдⷭ҇и прости́ мѧ =[покло́н̾].=

