<document xmlns="http://www.ponomar.net/culiturgical">
<p><red>тропа́рь, воскрⷭ҇нъ. гла́съ, а҃.</red></p>

<p><red>К</red>а́мени зна́менанꙋ ѿ і҆ꙋде́й, и҆ во́иномъ стрегꙋ́щимъ пре чⷭ҇тое тѣ́ло твоѐ, воскр҃се в̾ тре́тїй де́нь сп҃се, да́рꙋѧ ми́рови жи́знь. сегѡ̀ ра́ди си́лы нбⷭ҇ныѧ вопїѧ́хꙋ тѝ жизнода́вче, сла́ва воскрⷭ҇нїю тѝ хрⷭ҇тѐ, сла́ва црⷭ҇твїю тѝ, сла́ва смотре́нїю твоемꙋ̀, є҆ди́не чл҃колю́бче.</p>

<p><red>тропа́рь, воскрⷭ҇нъ. гла́съ, в҃.</red></p>

<p><red>Е҆</red>гда̀ сни́де къ сме́рти животѐ без̾сме́ртныи, тогда̀ а҆́да ᲂу҆мертви́лъ є҆сѝ блиста́нїемъ бжⷭ҇тва̀. є҆гда́ же ᲂу҆ме́ршїѧ ѿ преи҆спо́днихъ воскр҃сѝ, всѧ̀ си́лы нбⷭ҇ныѧ взыва́хꙋ тѝ, жизнода́вче хрⷭ҇тѐ бж҃е сла́ва тебѣ̀.</p>

<p><red>тропа́рь, воскрⷭ҇нъ. гла́съ, г҃.</red></p>

<p><red>Д</red>а веселѧ́тсѧ нбⷭ҇наѧ, и҆ ра́дꙋютсѧ земна́ѧ, ꙗ҆́кѡ сотворѝ держа́вꙋ мы́шцею свое́ю гдⷭ҇ь. попра́въ сме́ртїю сме́рть. пе́рвенецъ и҆з̾ ме́ртвыхъ бы́сть. и҆́з̾ чрева а҆́дова и҆зба́вилъ є҆́сть на́съ, и҆ пода́стъ ми́рови ве́лїю млⷭ҇ть.</p>

<p><red>тропа́рь, воскрⷭ҇нъ. гла́съ, д҃.</red></p>

<p><red>С</red>вѣ́тлꙋю воскрⷭ҇нїѧ про́повѣдь, ѿ а҆́нг҃ла ᲂу҆вѣ́дѣвше гдⷭ҇ни ᲂу҆чени́цы, и҆ пра́дѣднее ѡ҆сꙋжде́нїе ѿве́ргше, а҆пⷭ҇лѡмъ хва́ лѧщесѧ гл҃ахꙋ, и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧ ми́рови ве́лїю млⷭ҇ть.</p>

<p><red>тропа́рь, воскрⷭ҇нъ. гла́съ, є҃.</red></p>

<p><red>С</red>обезнача́льное сло́во ѻ҆ц҃ꙋ̀ и҆ дх҃ови, є҆́же ѿ дв҃ы ро́ждь шеесѧ на спасе́нїе на́ше, воспое́мъ вѣ́рнїи и҆ поклони́мсѧ <red>[покло́н̾].</red> ꙗ҆́кѡ бл҃гои҆зво́ли пло́тїю взы́ти на́ крⷭ҇тъ, и҆ сме́рть претерпѣ́ти, и҆ воскр҃си́ти ᲂу҆ме́ршїѧ въ сла́вное воскрⷭ҇нїе своѐ.</p>

<p><red>тропа́рь, воскрⷭ҇нъ. гла́съ, ѕ҃.</red></p>

<p><red>А҆́</red>нг҃льскїѧ си́лы на́ гробѣ твое́мъ, стрегꙋ́щаѧ ѡ҆мертви́ша. и҆ стоѧ́ше марі́ѧ при́ гробѣ, и҆́щꙋщи пречⷭ҇тагѡ тѣ́ла твоегѡ̀. и҆спрове́рже а҆́да не и҆скꙋ́шьсѧ ѿ негѡ̀. срѣ́те дв҃ꙋ да́рꙋѧи живо́тъ, воскр҃съ и҆з̾ ме́ртвыхъ, гдⷭ҇и сла́ва тебѣ̀.</p>

<p><red>тропа́рь, воскрⷭ҇нъ. гла́съ, з҃.</red></p>

<p><red>Р</red>азрꙋщѝ крⷭ҇то́мъ свои́мъ сме́рть, и҆ ѿве́рзлъ є҆сѝ разбо́й никꙋ ра́й. мѷрѡно́сицамъ пла́чь преложѝ, и҆ а҆пⷭ҇лѡмъ про повѣ́дати повелѣ̀, ꙗ҆́кѡ воскр҃се хрⷭ҇то́съ ꙗ҆́кѡ бг҃ъ, подаѧ̀ ми́рови ве́лїю млⷭ҇ть.</p>

<p><red>тропа́рь, воскрⷭ҇нъ. гла́съ, и҃.</red></p>

<p><red>С</red>вы́шнихъ сни́де млрⷭ҇де, и҆ погребе́нїе прїѧ́тъ тридне́вно, да на́съ свободи́ши ѿ страсте́й. животѐ и҆ воскрⷭ҇нїе на́ше сла́ва тебѣ̀.</p>

<p><red>тропа́рь, за ᲂу҆поко́й. гла́съ, в҃.</red></p>

<p><red>П</red>омѧнѝ гдⷭ҇и ꙗ҆́кѡ бл҃гъ рабы̀ своѧ̀, и҆ є҆ли́ка в̾ житїѝ се́мъ согрѣши́ша простѝ. никто́же бо без̾ грѣха̀, то́кмѡ ты̀ могі́и преста́вленымъ да́ти поко́й. <red>и҆́нъ, тропа́рь. гла́съ, и҃. И҆́</red>же глꙋбина́ми мꙋ́дрости, чл҃колю́бнѣ всѧ̀ стро́ѧ, и҆ є҆́же на по́льзꙋ всѣ́мъ подава́ѧ, є҆ди́не содѣ́телю, поко́й гдⷭ҇и дш҃а ᲂу҆со́пшихъ ра́бъ свои́хъ. на тѧ́ бо ᲂу҆пова́нїе воз̾ложи́ша, творца̀ и҆ зижди́телѧ и҆ бг҃а на́шегѡ.</p>

<p><red>тропа́рь, покро́вꙋ прест҃ы́ѧ бцⷣы.</red></p>

<p><red>Д</red>не́сь бл҃говѣ́рнїи лю́дїе свѣ́тлѡ пра́зднꙋютъ, ѡ҆сѣнѧ́еми бг҃омт҃и твои́мъ прише́ствїемъ, и҆ къ твоемꙋ̀ взира́юще пречⷭ҇томꙋ ѻ҆́бразꙋ, ᲂу҆ми́льнѡ гл҃ютъ, покры́й на́съ чⷭ҇тны́мъ сѝ покро́вомъ. и҆ и҆зба́ви на́съ ѿ всѧ́когѡ ѕла̀, молѧ́щи сн҃а своегѡ̀ хрⷭ҇та̀ бг҃а на́шегѡ, спасти́сѧ дш҃а́мъ на́шимъ.</p>

<p><red>тропа́рь, васи́лїю вели́комꙋ.</red></p>

<p><red>В</red>о всю̀ зе́млю и҆зы́де вѣща́нїе твоѐ, ꙗ҆́кѡ прїе́мше сло́во твоѐ, и҆́мже бг҃олѣ́пнѡ наꙋчи́лъ є҆сѝ, и҆ є҆стество̀ сꙋ́щихъ ᲂу҆ѧсни́лъ є҆сѝ, чл҃ческїѧ ѻ҆бы́чаи ᲂу҆краси́лъ є҆сѝ, црⷭ҇кое сщ҃е́нїе ѻ҆́ч҃е прⷣпбне васи́лїе, молѝ хрⷭ҇та̀ бг҃а, да спасе́тъ дш҃а на́ша.</p>

<p><red>тропа́рь, і҆ѡа́ннꙋ ѕлатоꙋ́стꙋ.</red></p>

<p><red>Ѿ</red> ᲂу҆́стъ твои́хъ ꙗ҆́коже свѣтолꙋ́чнаѧ зарѧ̀ восїѧ̀, бг҃омъ да́ннаѧ ти бл҃года́ть вселе́ннꙋю просвѣща́ѧ. несребролю́бно сокро́вище ми́рови положѝ, но высотꙋ̀ на́мъ смиреномꙋ́ дрїѧ показа̀, и҆ свои́ми словесы̀ наказꙋ́ѧ ѻ҆́ч҃е і҆ѡа́нне ѕла тоꙋ́сте, молѝ сло́ва хрⷭ҇та̀ бг҃а, спасти́сѧ дш҃а́мъ на́шимъ.</p>

<p><red>конда́къ, воскрⷭ҇нъ. гла́съ, а҃.</red></p>

<p><red>В</red>оскрⷭ҇лъ є҆сѝ ꙗ҆́кѡ бг҃ъ и҆́з̾ гроба в̾ сла́вѣ, и҆ ми́ра совоскр҃си́лъ є҆сѝ. и҆ є҆стество̀ чл҃ческое, ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ, а҆да́мъ же ликꙋ́етъ влⷣко. є҆́вва ны́нѣ ѿ ᲂу҆́зъ свобо жда́ема, ра́дꙋетсѧ зовꙋ́щи, ты̀ є҆сѝ и҆́же всѣ́мъ подаѧ̀ хрⷭ҇тѐ воскрⷭ҇нїе.</p>

<p><red>конда́къ, воскрⷭ҇нъ. гла́съ, в҃.</red></p>

<p><red>В</red>оскрⷭ҇лъ є҆сѝ ѿ́ гроба сп҃се всеси́льне, и҆ а҆́дъ ви́дѣ чю́до сїѐ ᲂу҆жасе́сѧ, и҆ ме́ртвїи воста́ша. тва́рь же ви́дѧщи, ра́дꙋетсѧ с̾ тобо́ю, и҆ а҆да́мъ в̾кꙋ́пѣ весели́тсѧ, и҆ ми́ръ сп҃се мо́й воспѣва́етъ тѧ̀ прⷭ҇нѡ.</p>

<p><red>конда́къ, воскрⷭ҇нъ. гла́съ, г҃.</red></p>

<p><red>В</red>оскрⷭ҇лъ є҆сѝ дне́сь и҆́з̾ гроба ще́дре, и҆ на́съ возведѐ ѿ вра́тъ сме́ртныхъ, дне́сь а҆да́мъ ликꙋ́етъ, и҆ ра́дꙋетсѧ є҆́вва. в̾кꙋ́пѣ же пррⷪ҇цы с̾ патрїа́рхи воспѣва́ютъ непреста́ннѡ, бжⷭ҇твенꙋю держа́вꙋ вла́сти твоеѧ̀.</p>

<p><red>конда́къ, воскрⷭ҇нъ. гла́съ, д҃.</red></p>

<p><red>С</red>п҃съ и҆ и҆зба́витель мо́й, и҆́з̾ гроба ꙗ҆́кѡ бг҃ъ воскр҃си́въ ѿ ᲂу҆́зъ земноро́дныѧ. и҆ врата̀ а҆́дова сокрꙋши́въ, и҆ ꙗ҆́кѡ влⷣка воскр҃се тридне́венъ.</p>

<p><red>конда́къ, воскрⷭ҇нъ. гла́съ, є҃.</red></p>

<p><red>К</red>о а҆́дꙋ сп҃се мо́й соше́лъ є҆сѝ, и҆ врата̀ сокрꙋши́въ ꙗ҆́кѡ всеси́ленъ. ᲂу҆ме́ршихъ ꙗ҆́кѡ созда́тель совоскр҃си́лъ є҆сѝ, и҆ сме́рти жа́ло сокрꙋши́въ, и҆ а҆да́мъ ѿ клѧ́твы и҆зба́вленъ бы́сть чл҃колю́бче. тѣ́мже всѝ зове́мъ, спасѝ на́съ гдⷭ҇и.</p>

<p><red>конда́къ, воскрⷭ҇нъ. гла́съ, ѕ҃.</red></p>

<p><red>Ж</red>ивонача́льною дла́нїю, ᲂу҆ме́ршихъ ѿ мра́чныхъ ᲂу҆до́лїй, жизнода́вецъ воскр҃си́въ всѣ́хъ хрⷭ҇то́съ бг҃ъ, воскрⷭ҇нїе даро ва́въ чл҃ческомꙋ ро́дꙋ. є҆́сть бо всѣ́хъ спаси́тель и҆ воскрⷭ҇нїе и҆ живо́тъ, и҆ бг҃ъ всѧ́ческимъ.</p>

<p><red>конда́къ, воскрⷭ҇нъ. гла́съ, з҃.</red></p>

<p><red>Н</red>е к̾ томꙋ̀ держа́ва сме́ртнаѧ возмо́жетъ держа́ти чл҃ки, хрⷭ҇то́съ бо сни́де сокрꙋша́ѧ и҆ разорѧ́ѧ си́лы є҆ѧ̀, свѧзꙋ́емь быва́етъ а҆́дъ. проро́цы согла́снѡ ра́дꙋютсѧ, пред̾ста̀ гл҃юще сп҃съ сꙋ́щимъ в̾ вѣ́рѣ, и҆зы́дите вѣ́рнїи в̾ воскрⷭ҇нїе.</p>

<p><red>конда́къ, воскрⷭ҇нъ. гла́съ, и҃.</red></p>

<p><red>В</red>оскр҃съ и҆́з̾ гроба, ᲂу҆ме́ршихъ воз̾дви́глъ є҆сѝ, и҆ а҆да́ма воскр҃си́лъ є҆сѝ. и҆ є҆́вва ликꙋ́етъ в̾ твое́мъ воскрⷭ҇нїи. мирсті́и концы̀ торжествꙋ́ютъ в̾ воста́нїи твое́мъ и҆з̾ ме́ртвыхъ многомлⷭ҇тиве.</p>

<p><red>конда́къ, за ᲂу҆поко́й. гла́съ, и҃.</red></p>

<p><red>С</red>о ст҃ы́ми поко́й, хрⷭ҇тѐ дш҃а ра́бъ свои́хъ, и҆дѣ́же нѣ́сть болѣ́зни, ни печа́ли, ни воздыха́нїѧ, но жи́знь вѣ́чнаѧ.</p>

<p><red>конда́къ, покро́вꙋ прест҃ы́ѧ бцⷣы.</red></p>

<p><red>Д</red>в҃аѧ дне́сь пред̾стои́тъ в̾ цр҃кви, и҆ с̾ ли́ки ст҃ы́хъ, неви́ди мѡ за ны̀ мо́литсѧ бг҃ꙋ. а҆́нг҃ли со ст҃ли поклонѧ́ютсѧ, а҆пⷭ҇ли же с̾ проро́ки ликовствꙋ́ютъ. на́съ бо ра́ди бцⷣа мо́литъ хрⷭ҇та̀ превѣ́чнагѡ бг҃а.</p>

<p><red>конда́къ, васи́лїю вели́комꙋ.</red></p>

<p><red>Ꙗ҆</red>ви́сѧ сто́лпъ непоколѣби́мыи цр҃кви, и҆ степе́нь ᲂу҆тверже́ нїѧ, подаѧ̀ всѣ́мъ чл҃кѡмъ некра́домое сокро́вище, и҆ запе чатлѣ́ѧ свои́ми велѣ́ньми, нб҃оꙗ҆вле́нне васи́лїе прⷣпбне.</p>

<p><red>конда́къ, і҆ѡа́ннꙋ ѕлатоꙋ́стꙋ.</red></p>

<p><red>С</red>ъ нб҃съ прїи́мъ бжⷭ҇твенꙋю бл҃года́ть, и҆ свои́ми ᲂу҆стна́ми всѣ́хъ наꙋча́ѧ, покланѧ́тисѧ в̾ трⷪ҇цѣ є҆ди́номꙋ бг҃ꙋ, і҆ѡа́нне ѕлатоꙋ́сте, всебл҃же́нне прⷣпбне, досто́йнѡ хва́лимъ тѧ, є҆си́ бо наста́вникъ, ꙗ҆́кѡ бжⷭ҇твенаѧ ꙗ҆влѧ́ѧ.</p>

<p><red>сла́ва, и҆ ны́нѣ.</red></p>

<p><red>конда́к̾: В</red>е́чери твое́й та́йнѣй, дне́сь сн҃е бж҃їи прича́стника мѧ прїимѝ, не повѣ́мъ бо враго́мъ твои́мъ та́йны твоеѧ̀, ни лобза́нїѧ ти да́мъ ꙗ҆́кѡ і҆ю́да, но ꙗ҆́кѡ разбо́йникъ, и҆сповѣ́даѧсѧ вопїю́ ти, помѧни́ мѧ гдⷭ҇и во црⷭ҇твїи твое́м̾.</p>

<p><red>Г</red>дⷭ҇и поми́лꙋй, <red>в҃і.</red></p>

<p><red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ <red>[покло́н̾].</red></p>

<p><red>И҆</red> ны́нѣ и҆ прⷭ҇нѡ и҆ во́ вѣки вѣко́мъ, а҆ми́нь <red>[покло́н̾].</red></p>

<p><red>Г</red>дⷭ҇и поми́лꙋй, гдⷭ҇и поми́лꙋй, гдⷭ҇и бл҃гословѝ <red>[покло́н̾].</red></p>

<p><red>ѿпꙋ́стъ: Г</red>дⷭ҇и і҆с҃е хрⷭ҇тѐ сн҃е бж҃їи, моли́твъ ра́ди пречⷭ҇тыѧ тѝ мт҃ре, и҆ и҆́же во ст҃ы́хъ ѻ҆ц҃ъ на́шихъ, ва́силїѧ вели́кагѡ, и҆ і҆ѡа́нна златоꙋ́стагѡ, и҆ кири́ла а҆рхїєпⷭ҇кпа а҆леѯа́ндрьскагѡ, и҆ софро́нїѧ патрїа́рха і҆єрⷭ҇ли́мскагѡ, и҆ ге́рмана патрїа́рха цр҃ѧ гра́да, и҆ прпⷣбныхъ и҆ бг҃оно́сныхъ ѻ҆ц҃ъ на́шихъ, і҆ѡа́нна дамаскина̀, и҆ симеѡ́на но́вагѡ бг҃осло́ва, и҆ прпⷣбныѧ мт҃ре на́шеѧ ма́рїи є҆ги́птѧныни, и҆ прпⷣбнагѡ ѻ҆ц҃а на́шегѡ ѻ҆нꙋ́ фрїѧ вели́кагѡ, и҆ всѣ́хъ ст҃ы́хъ, поми́лꙋй и҆ спасѝ на́съ, ꙗ҆́кѡ бл҃гъ и҆ чл҃колю́бецъ, а҆ми́нь.</p>

<p><red>Г</red>дⷭ҇и поми́лꙋй <red>[три́жды].</red></p>

<p><red>ѡ҆бы́чные и҆схо́дные покло́ны ...</red></p>

</document>