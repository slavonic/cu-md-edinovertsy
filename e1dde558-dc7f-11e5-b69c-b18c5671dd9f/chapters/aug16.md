=МЦⷭ҇А А҆́ВГꙊСТА ВЪ Ѕ҃І ДН҃Ь=

=є҆́же ѿ є҆де́са пренесе́нїе в̾ кᲂнстанти́нъ гра́дъ нерꙋкᲂтвᲂре́нагѡ
ѻ҆́браза , гдⷭ҇а на́шегѡ і҆с҃а хрⷭ҇та̀ , и҆́же є҆́сть ст҃ы́и ᲂу҆брꙋ́съ .
=В=е́черъ , блаже́нъ мꙋ́жь , а҃ , а҆нтифо́нъ . =Н=а гдⷭ҇и вᲂзва́хъ , стⷯры ,
ѻ҆́бразꙋ , на ѕ҃ . гла́съ , д҃ . поⷣ . и҆́=же зва́нныи свы́ше .= И҆́=же
в̾ зра́цѣ бж҃їи бг҃ъ сы́и ,꙳ ꙗ҆́кѡ сла́вы сїѧ́нїе ,꙳ и҆ и҆з̾ѡ҆браже́нїе
ѻ҆́ч҃ее ,꙳ за милᲂсе́рдїе без̾мѣ́рнᲂе ,꙳ хᲂтѣ́нїемъ бжⷭ҇твенымъ ѻ҆́бразъ
ви́дѣнъ бы́сть ,꙳ раба̀ нᲂси́въ зра́къ .꙳ сегѡ̀ пᲂдо́бїе є҆ди́нъ ꙗ҆́кᲂже вѣ́сть
са́мъ ,꙳ и҆звѣ́стнѡ вᲂѡ҆бразѝ бг҃ᲂначерта́ннᲂ ,꙳ в̾ пᲂдо́бїе лица̀ свᲂегѡ̀ .꙳
є҆го́же прише́ствїемъ ,꙳ сᲂвᲂкꙋпѝ съ чл҃ки а҆́нг҃лъ мно́жествᲂ ,꙳ и҆
прᲂсвѣти́сѧ ми́ръ ви́димыи и҆ неви́димыи . ~И҆́же бг҃ᲂвидѣ́нїемъ и҆нᲂгда̀
за́днихъ ,꙳ мѡѷсе́ᲂвᲂ лицѐ прᲂсла́вивыи бг҃ъ .꙳ и҆ тѣ́мъ бг҃ᲂначерта́нныи
зако́нъ пᲂсла́въ ,꙳ невѣ́рꙋющимъ і҆и҃льтескимъ лю́демъ .꙳ се́й прїи́де
ѿ є҆ги́пта ,꙳ ѿ землѝ и҆нᲂро́дныѧ прᲂше́дъ ,꙳ вᲂ хрⷭ҇тᲂи҆мени́тыи и҆ вели́кїи
гра́дъ но́выхъ люде́й ,꙳ бжⷭ҇твенымъ начерта́нїемъ ,꙳ первᲂѡ҆бра́знагѡ є҆гѡ̀
стра́шнагѡ ѻ҆́браза .꙳ є҆го́же лице́мъ к̾ лицꙋ̀ ви́дѣти ,꙳ спᲂдᲂблѧ́емїи
сла́вимъ . ~И҆́же црⷭ҇твꙋѧи тва́рїю все́ю ,꙳ нищетꙋ̀ во́льнꙋю прїе́мъ ,꙳
ѡ҆бᲂгаща́етъ бжⷭ҇тво́мъ ,꙳ пᲂзна́вшїѧ є҆гѡ̀ без̾нача́льнᲂе гдⷭ҇ьствᲂ .꙳ тѣ́мже
и҆ кᲂ а҆́вгарю ,꙳ бг҃ᲂначерта́ннаѧ писмена̀ пᲂсла́въ ,꙳ прᲂсѧ́щꙋ спасе́нїе и҆
здра́вїе семꙋ̀ , є҆́же ѿ пᲂдо́бїѧ свᲂегѡ̀ зра́ка бжⷭ҇твенагѡ .꙳ є҆го́же
прише́ствїе ꙳ ра́дᲂстнѡ пра́зднꙋюще нн҃ѣ ,꙳ вᲂзвесели́мсѧ вѣ́рᲂю ,꙳
прᲂсвѣще́нїе пᲂчерпа́юще .

=и҆́ны стⷯры . гла́съ , ѕ҃ . Г=дⷭ҇и и҆́же бжⷭ҇тво́мъ всѧ̀ и҆спᲂлнѧ́ѧ ,
бл҃гᲂстїю к̾ чл҃кѡмъ ᲂу҆єдини́всѧ , є҆ди́нъ ѿ двᲂю̀ прᲂше́дъ ѿ чⷭ҇тыѧ ,
неви́димь сы́и ви́дѣнъ бы́сть , зра́ка же плᲂтьска́гѡ сᲂтвᲂрѧ́еши ѻ҆́бразъ .
є҆го́же прїи́мше , на не́мтисѧ пᲂклᲂнѧ́емъ ꙗ҆́кѡ влⷣцѣ , сᲂдѣ́телѧ пᲂзна́вше .=
вⷤ . Г=дⷭ҇и непᲂсти́жимᲂе смᲂтре́нїе , є҆́же ѿ́ вѣка прᲂнарече́нᲂе , прише́дъ
назна́менꙋеши , и҆ то̀ ᲂу҆вѣрѧ́ѧ писа́нїѧ ра́ди , є҆́же кᲂ а҆́вгарю , сво́й
пᲂказа́лъ є҆сѝ ми́рᲂви ѻ҆́бразъ , и҆спо́лнилъ є҆сѝ всѧ́ческаѧ ра́дᲂсти . и҆
ны́нѣ ᲂу҆краша́еши вѣне́цъ цр҃ьски , и҆ ᲂу҆стрᲂѧ́еши , и҆ ѡ҆бнᲂвлѧ́еши па́ки
на́мъ ѻ҆́бразъ , блгⷭ҇ве́нъ є҆сѝ сп҃се пᲂми́лꙋй на́съ . ~Гдⷭ҇и прᲂсла́влена ,
непᲂсти́жимагѡ сᲂше́ствїѧ твᲂегѡ̀ дѣ́ла , в̾ вы́шнихъ и҆ земны́хъ ви́дѣвше ,
вᲂз̾несе́ни бы́хᲂмъ . тѧ̀ и҆́же в̾ нѣ́дрѣхъ ѻ҆́ч҃ихъ , зра́ка ѡ҆брѣто́хᲂмъ
ѻ҆́бразъ тво́й , и҆збавлѧ́емсѧ ѿ страсте́й є҆гѡ̀ ра́ди , ѡ҆живлѧ́емсѧ сп҃се .
ѕмїю̀ стрᲂпти́вꙋю ᲂу҆мерщвлѧ́емъ , чтꙋ́щїи тѧ на не́мъ влⷣкꙋ . бл҃гᲂслᲂве́нъ
є҆сѝ сп҃се пᲂми́лꙋй на́съ .

=сла́ва . гла́съ , и҃ . Ч=л҃кᲂлю́бче влⷣкᲂ , вели́ка твᲂегѡ̀ смᲂтре́нїѧ
бе́здна . в̾ ро́ды бᲂ рᲂдѡ́въ твᲂѐ бл҃гᲂдѣ́тельствꙋѧ сᲂзда́нїе , пречи́стагѡ
тѝ лица̀ зра́къ и҆з̾ѡ҆ста́ви , а҆́вгарю вѣ́рнᲂмꙋ пᲂсла́въ , вᲂзжелѣ́вшꙋ тѧ̀
ви́дѣти , и҆́же пᲂ бжⷭ҇твꙋ̀ херꙋви́мы неви́димагѡ . ꙗ҆́кѡ да тво́й ѻ҆́бразъ
зрѧ́ще , на́съ ра́ди вᲂпло́щшагᲂсѧ , и҆ пᲂстрада́вшагѡ во́лею , к̾ твᲂе́й
любвѝ распала́емсѧ , ю҆́же на на́съ и҆злїѧ̀ вели́кїѧ ра́ди твᲂеѧ̀ млⷭ҇ти .
=и҆ ны́нѣ . гла́съ , то́йже . Д=в҃честїи ли́цы дне́сь , та́йнѡ ѻ҆дрꙋ̀ дв҃ыѧ
мт҃ре ѻ҆́крⷭ҇тъ пред̾стᲂѧ́тъ , и҆ дꙋ́ши пра́ведныхъ ѡ҆б̾стꙋпи́вше цр҃цꙋ
сла́вѧтъ . ѻ҆́выѧ ᲂу҆́бѡ ꙗ҆́кѡ да́ръ дв҃ствᲂ , вмѣ́стѡ ми́ра прино́сѧтъ .
ѻ҆́выѧ же невеще́ственᲂе пѣ́нїе , с̾ дᲂбрᲂдѣ́телїю привне́сше . пᲂдᲂба́етъ бᲂ
мт҃ри бж҃їи ꙗ҆́кѡ цр҃цѣ , црⷭ҇кими дᲂбрᲂдѣ́телей дарᲂнᲂси́тисѧ , свѣ́тлыми
ѻ҆де́ждами . с̾ ни́ми же и҆ мы̀ житїѐ чи́стᲂе вне́сше , и҆зы́демъ
к̾ пᲂгребе́нїю сꙋ́щїѧ мт҃ре бг҃а на́шегѡ . пѣ́ньми и҆ пѣ́сньми дх҃о́вными ,
сᲂгла́снѡ є҆ѧ̀ ᲂу҆блажи́мъ .

=та́же , вы́хᲂдъ . прᲂки́менъ , дню̀ .=

Ѿ= втᲂра́гѡ зако́на , чте́нїе .=

~Речѐ мѡѷсе́й к̾ лю́демъ , ны́нѣ слы́ши і҆и҃лю ѡ҆правда́нїѧ и҆ сꙋдьбы̀ ,
є҆ли́ка а҆́зъ наꙋчꙋ̀ ва́съ дне́сь твᲂри́ти , да жи́ви бꙋ́дете . и҆ сᲂхрани́те ,
и҆ сᲂтвᲂри́те , ꙗ҆́кѡ сїѧ̀ премꙋ́дрᲂсть ва́ша , и҆ ра́зꙋмъ пред̾ всѣ́ми
ꙗ҆зы́ки . є҆ли́цы а҆́ще ᲂу҆слы́шатъ ѡ҆правда́нїѧ сїѧ̀ , и҆ рекꙋ́тъ , сі́и
лю́дїе мꙋ́дри и҆ хꙋдо́жни , и҆ ꙗ҆зы́къ вели́кїй се́й , ꙗ҆́кѡ гдⷭ҇ь бг҃ъ
на́шъ є҆́сть вᲂ всѣ́хъ , и҆́же а҆́ще тᲂгѡ̀ призᲂве́мъ . и҆ ны́нѣ внемли́те
себѣ̀ , ве́сь до́мъ і҆и҃левъ , и҆ сᲂхрани́те дш҃а свᲂѧ̀ ѕѣлѡ̀ , и҆ незабꙋ́дите
всѧ̀ слᲂвеса̀ , ꙗ҆́же ви́дѣша ѻ҆́чи ва́ши , и҆ да не ѿстꙋ́пѧтъ ѿ срⷣцъ ва́шихъ
вᲂ всѧ̀ днѝ живᲂта̀ ва́шегѡ . и҆ приведо́сте сы́ны ва́ша , и҆ сн҃ы сн҃о́въ
ва́шихъ , в̾ дн҃ь , во́ньже ста́сте пред̾ гдⷭ҇емъ бг҃ᲂмъ в̾ хᲂри́вѣ , в̾ дн҃ь ,
во́ньже речѐ гдⷭ҇ь кᲂ мнѣ̀ , сᲂберѝ в̾ цр҃кᲂвь лю́ди , и҆ да ᲂу҆слы́шатъ
глаго́лы мᲂѧ̀ , ꙗ҆́кѡ да навы́кнꙋтъ бᲂѧ́тисѧ менѐ вᲂ всѧ̀ днѝ , є҆ли́ки
пᲂживꙋ́тъ ѻ҆нѝ на землѝ , и҆ сн҃ы свᲂѧ̀ да наꙋча́тъ . и҆ пристꙋпи́сте и҆
ста́сте пᲂд̾ гᲂро́ю , и҆ гᲂра̀ гᲂрѧ́ше ѻ҆гне́мъ да́же дᲂ нб҃сѐ , тма̀ со́мракъ
и҆ ды́мъ . и҆ гл҃а гдⷭ҇ь бг҃ъ к̾ ва́мъ на гᲂрѣ̀ ѿ среды̀ ѻ҆гнѧ̀ . гла́съ
слᲂве́съ є҆гѡ̀ вы̀ слы́шасте , и҆ пᲂдо́бїе неви́дѣсте , нᲂ гла́съ . и҆
вᲂзвѣстѝ ва́мъ завѣ́тъ сво́й , и҆́же завѣща̀ ва́мъ твᲂри́ти . и҆ мнѣ̀ завѣща̀
гдⷭ҇ь во́ времѧ ѻ҆́нᲂ , наꙋчи́ти ва́съ ѡ҆правда́нїѧ и҆ сꙋдьбы̀ , твᲂри́ти ва́мъ
та̀ на землѝ . гл҃а гдⷭ҇ь к̾ ва́мъ на гᲂрѣ̀ в̾ хᲂри́вѣ ѿ среды̀ ѻ҆гнѧ̀ .

Ѿ= втᲂра́гѡ зако́на , чте́нїе .=

~Сᲂбра̀ мѡѷсе́й всѧ̀ лю́ди і҆и҃льтескїѧ , и҆ речѐ к̾ ни́мъ , слы́ши і҆и҃лю
всѧ̀ ѡ҆правда́нїѧ и҆ сꙋды̀ , є҆ли́ка а҆́зъ гл҃ю вᲂ ᲂу҆́ши ва́ши вᲂ дне́шнїй
дн҃ь , дасѧ̀ наꙋчитѐ и҆́хъ , и҆ сᲂтвᲂри́те сᲂхрани́ти и҆́хъ . гдⷭ҇ь бг҃ъ ва́шъ
завѣща̀ ва́мъ в̾ хᲂри́вѣ , не ѻ҆дни́мъ ѻ҆ц҃е́мъ ва́шимъ завѣща̀ гдⷭ҇ь завѣ́тъ
се́й , нᲂ и҆ ва́мъ . лице́мъ к̾ лицꙋ̀ глаго́ла гдⷭ҇ь в̾ хᲂри́вѣ и҆з̾ среды̀
ѻ҆гнѧ̀ на гᲂрѣ̀ . а҆́зъ же стᲂѧ́хъ пᲂсредѣ̀ гдⷭ҇а , и҆ пᲂсредѣ̀ ва́съ ,
вᲂзвѣсти́ти ва́мъ гл҃ы гдⷭ҇ни . и҆ гл҃а , а҆́зъ є҆́смь гдⷭ҇ь бг҃ъ тво́й ,
и҆зведы́и тѧ и҆з̾ землѝ є҆гѵ́петскїѧ , и҆з̾ до́мꙋ рабо́ты , и҆ да небꙋ́дꙋтъ
тебѣ̀ бо́зи и҆́ни , ра́звѣ менѐ . а҆́зъ гдⷭ҇ь бг҃ъ тво́й бг҃ъ ревни́въ ,
ѿдаѧ́и грѣхѝ ѻ҆ц҃ъ на ча́да дᲂ тре́тїѧгѡ и҆ четве́ртагѡ ро́да ненави́дѧщимъ
менѐ , и҆ твᲂрѧ́и млⷭ҇ть в̾ ты́сѧщахъ лю́бѧщимъ мѧ , и҆ хранѧ́щимъ пᲂ велѣ́нїѧ
мᲂѧ̀ . и҆ бы́сть ꙗ҆́кѡ слы́шасте гла́съ пᲂсредѣ̀ ѻ҆гнѧ̀ , и҆ гᲂра̀ гᲂрѧ́ше
ѻ҆гне́мъ . и҆ прїидо́сте кᲂ мнѣ̀ , и҆ рѣ́сте , сѐ пᲂказа̀ на́мъ гдⷭ҇ь бг҃ъ
на́шъ сла́вꙋ свᲂю̀ , и҆ гла́съ є҆гѡ̀ слы́шахᲂмъ и҆з̾ среды̀ ѻ҆гнѧ̀ .
в̾ дне́шнїи дн҃ь ви́дѣхᲂмъ , ꙗ҆́кѡ вᲂз̾гл҃етъ гдⷭ҇ь бг҃ъ к̾ челᲂвѣ́кꙋ , и҆
жи́въ бꙋ́детъ . и҆ нн҃ѣ да не ᲂу҆́мремъ , ꙗ҆́кѡ пᲂтреби́тъ на́съ ѻ҆́гнь
вели́кїй се́й , а҆́ще прилᲂжи́мъ мы̀ пᲂслꙋ́шати гла́са гдⷭ҇а бг҃а на́шегѡ
є҆щѐ , и҆ ᲂу҆́мремъ . ка́ѧ бᲂ пло́ть , и҆лѝ кто̀ слы́ша гдⷭ҇а бг҃а гл҃юща
пᲂсредѝ ѻ҆гнѧ̀ , ꙗ҆́кᲂже мы̀ , и҆ жи́въ бꙋ́детъ в̾ ни́хъ ; и҆ слы́ша гдⷭ҇а бг҃а
гла́съ гл҃ющь слᲂве́съ є҆гѡ̀ кᲂ мнѣ̀ , и҆ рѣ́хъ к̾ ни́мъ за́пᲂвѣди гдⷭ҇нѧ ,
ѡ҆правда́нїѧ и҆ сꙋдьбы̀ бг҃а і҆а́кѡвлѧ , є҆ли́ка запᲂвѣ́да ва́мъ гдⷭ҇ь бг҃ъ ,
да ᲂу҆бо́йтесѧ всѣ́хъ ѡ҆правда́нїй є҆гѡ̀ , да млⷭ҇тивъ ва́мъ бꙋ́детъ гдⷭ҇ь
бг҃ъ , и҆ ᲂу҆мно́житесѧ на землѝ . слы́ши і҆зра́илю , гдⷭ҇ь бг҃ъ на́шъ , гдⷭ҇ь
є҆ди́нъ є҆́сть . и҆ вᲂзлю́биши гдⷭ҇а бг҃а твᲂегѡ̀ всѣ́мъ пᲂмышле́нїемъ
твᲂи́мъ , и҆ всѣ́мъ се́рдцемъ свᲂи́мъ , и҆ ѿ всеѧ̀ дꙋшѝ свᲂеѧ̀ , и҆ все́ю
си́лᲂю свᲂе́ю . и҆ да тᲂгѡ̀ бᲂи́шисѧ , и҆ тᲂмꙋ̀ є҆ди́нᲂмꙋ пᲂслꙋ́жиши , и҆
к̾ немꙋ̀ прилѣпи́шисѧ , и҆ и҆́менемъ є҆гѡ̀ клене́шисѧ . и҆ ᲂу҆го́днаѧ є҆мꙋ̀
твᲂри́ши , да бл҃гᲂ ти бꙋ́детъ .

Ѿ= црⷭ҇твъ тре́тїихъ , чте́нїе .=

~Ста̀ сᲂло́мѡнъ пред̾ лице́мъ ѻ҆лтарѧ̀ гдⷭ҇нѧ , пред̾ все́ю цр҃кᲂвїю
і҆и҃левᲂю , и҆ вᲂз̾дви́же рꙋ́цѣ свᲂѝ на́ нб҃ᲂ , и҆ речѐ , гдⷭ҇и бж҃е
і҆и҃левъ , нѣ́сть бг҃а ра́звѣ тебѐ на́ небеси гᲂрѣ̀ , и҆ на землѝ ни́зꙋ .
а҆́ще бᲂ нб҃ᲂ , и҆ нб҃ᲂ небесѝ недᲂвлѣ́ютъ ти , ка́кѡ до́мъ се́й є҆го́же
сᲂзда́хъ и҆́мени твᲂемꙋ̀ . ѻ҆ба́че , при́зри на смире́нїе мᲂѐ , гдⷭ҇и бж҃е
і҆и҃левъ , и҆ пᲂслꙋ́шай мл҃твы и҆ мᲂле́нїѧ , є҆ю́же ра́бъ тво́й мо́литсѧ
пред̾ тᲂбо́ю дне́сь , є҆́же бы́ти ѻ҆чи́ма твᲂи́ма ѿве́рстыма на́ храмъ се́й ,
дн҃ь и҆ но́щь , на мѣ́стᲂ сїѐ є҆́же ре́клъ є҆сѝ , ꙗ҆́кѡ бꙋ́детъ и҆́мѧ мᲂѐ
тꙋ̀ , є҆́же пᲂслꙋ́шати мл҃твꙋ , є҆ю́же мо́литсѧ ра́бъ тво́й , на мѣ́стѣ се́мъ
де́нь и҆ но́щь . и҆ ᲂу҆слы́ши мᲂльбꙋ̀ раба̀ твᲂегѡ̀ , и҆ люде́й твᲂи́хъ
і҆и҃лѧ , вᲂ є҆́же пᲂмᲂли́тисѧ и҆́мъ на мѣ́стѣ се́мъ . и҆ ты̀ ᲂу҆слы́шиши и҆́хъ
на мѣ́стѣ жили́ща твᲂегѡ̀ на́ нб҃си , и҆ сᲂтвᲂри́ши , и҆ ми́лᲂстивъ бꙋ́деши
и҆́мъ .

Н=а стихо́внѣ , стⷯры , пра́здникꙋ . гла́съ , д҃ . поⷣ . д=а́лъ є҆сѝ
зна́менїе .= Н=е кᲂлесни́ца ѻ҆гнезра́чна ,꙳ ѿ землены́хъ тѧ преста́ви ,꙳
ꙗ҆́кᲂже и҆лїю̀ пра́веднагᲂ ,꙳ нᲂ са́мᲂе сл҃нце пра́вды ,꙳ на рꙋкꙋ̀ свᲂе́ю
дш҃ꙋ ,꙳ ꙗ҆́кᲂже непᲂро́чнꙋ прїе́мъ ,꙳ в̾ себѣ̀ ᲂу҆пᲂко́й .꙳ и҆ пресла́внѡ тѧ̀
чⷭ҇таѧ ꙳ преста́вивъ пᲂчтѐ ,꙳ в̾ ра́дᲂсти па́че ᲂу҆ма̀ .

=сти́х̾ : вᲂскрⷭ҇нѝ гдⷭ҇и в̾ пᲂко́й тво́й ,꙳ ты̀ и҆ кїѡ́тъ ст҃ы́ни
твᲂеѧ̀ . П=рїидѣ́те ѽ празднᲂлю́бцы ,꙳ бж҃їѧ мт҃ре дне́сь ꙳ ст҃о́е
преставле́нїе свѣ́тлѡ сᲂверши́мъ .꙳ в̾ рꙋ́цѣ бᲂ пᲂ и҆́стинѣ ,꙳ и҆́же
ѿ нетлѣ́нна ѻ҆ц҃а вᲂсїѧ́вшагѡ пе́рвѣе ,꙳ и҆ на пᲂслѣ́дᲂкъ и҆з̾ ᲂу҆тро́бы
є҆ѧ̀ ,꙳ бжⷭ҇твенꙋю и҆ пречⷭ҇тꙋю дш҃ꙋ ꙳ предадѐ ра́дꙋющисѧ ,꙳ і҆с҃а бг҃а
на́шегѡ .꙳ и҆ мо́литъ спасти́сѧ на́мъ .

=сти́хъ : клѧ́тсѧ гдⷭ҇ь дв҃дꙋ и҆́стиннᲂю ,꙳ и҆ не ѿве́ржетсѧ є҆ѧ̀ . Ч=ꙋ́дᲂ
преꙋжа́снᲂ ,꙳ ꙗ҆́же вᲂ ᲂу҆тро́бѣ ꙳ невмѣсти́магᲂ цр҃ѧ нᲂси́вши ,꙳ во́ грᲂбѣ
пᲂлага́етсѧ .꙳ и҆ а҆́нг҃льстїи сᲂбо́ри сᲂ а҆пⷭ҇лы ,꙳ со́ страхᲂмъ
пᲂгреба́ютъ ,꙳ є҆ѧ̀ бг҃ᲂпрїѧ́тнᲂе тѣ́лᲂ и҆ честно́е .꙳ и҆ сїѐ прело́жь
на нб҃са̀ вᲂзведѐ ,꙳ і҆с҃ъ сн҃ъ є҆ѧ̀ ,꙳ и҆ сп҃съ дш҃а́мъ на́шимъ .

=сла́ва . гла́съ , ѕ҃ . Г=дⷭ҇и вᲂплᲂти́сѧ ꙗ҆́кᲂже вᲂсхᲂтѣ̀ , и҆зво́лилъ є҆сѝ
нищетꙋ̀ мᲂю̀ , и҆ бᲂга́тьствᲂ бл҃гᲂсе́рдїѧ пᲂказа́лъ є҆сѝ , и҆́мъ же мѧ̀
пе́рсть ѡ҆бᲂжи́лъ є҆сѝ . сла́вимъ тѧ чл҃кᲂлю́бче , смᲂтре́нїѧ ѻ҆́бразъ ви́дѧ .
си́мъ невᲂзбра́ннѡ , є҆́же вᲂ є҆де́мъ вхо́дъ сп҃се да́рꙋй рабо́мъ свᲂи́мъ ,
презрѧ̀ всѧ̀ прегрѣше́нїѧ . =и҆ ны́нѣ . гла́съ , и҃ . О=у҆вѣрѧ́ѧ і҆с҃ъ сн҃ъ
тво́й бцⷣе и҆ бг҃ъ на́шъ , ѻ҆́ба є҆стества̀ свᲂѧ̀ . ꙗ҆́кᲂже ᲂу҆́бѡ чл҃къ
ᲂу҆мира́етъ , и҆ ꙗ҆́кѡ бг҃ъ вᲂста́етъ . и҆ тѧ̀ бг҃ᲂмт҃и зако́нᲂмъ є҆стества̀
ᲂу҆́мрети бл҃гᲂи҆зво́ли , да не невѣ́рнымъ привидѣ́нїе мни́тсѧ смᲂтре́нїе .
пре́йде бᲂ к̾ нбⷭ҇нѣй странѣ̀ , нбⷭ҇наѧ невѣ́стᲂ , ꙗ҆́кѡ ѿ черто́га селе́нїѧ
твᲂегѡ̀ ѿ землѝ взѧта̀ . ѡ҆ст҃и́сѧ вᲂздꙋ́хъ в̾ вᲂсхᲂжде́нїи твᲂе́мъ , ꙗ҆́кѡ
прᲂсвѣти́сѧ землѧ̀ ржⷭ҇тво́мъ тѝ , пред̾пᲂсыла́ютъ а҆пⷭ҇ли , и҆ а҆́нг҃ли
пᲂдъє́млютъ . тѣ́мже пᲂгре́бше пречи́стᲂе тѣ́лᲂ твᲂѐ , и҆ над̾гро́бнᲂе пѣ́нїе
вᲂспѣ́вше , ᲂу҆жа́снѡ зрѧ́хꙋ , и҆ со́ страхᲂмъ глаго́лахꙋ , сі́и и҆змѣ́на
десни́ца вы́шнѧгѡ , то́й бᲂ пᲂсредѝ тебѐ и҆ непᲂдви́жешисѧ . нᲂ ѽ мнᲂгᲂпѣ́таѧ
мт҃и , не ѿстꙋпа́й на́съ назира́ющи . мы́ бᲂ лю́дїе твᲂѝ , и҆ ѻ҆́вцы па́жити
твᲂеѧ̀ , и҆ и҆́мѧ твᲂѐ призыва́емъ , прᲂсѧ́ще тебѐ ра́ди спасе́нїѧ , и҆
ве́лїѧ млⷭ҇ти .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , в҃ . П=речи́стᲂмꙋ тѝ ѻ҆́бразꙋ пᲂклᲂнѧ́емсѧ бл҃гі́и , прᲂсѧ́ще
прᲂще́нїѧ прегрѣше́нїемъ на́шимъ хрⷭ҇тѐ бж҃е . во́лею бᲂ бл҃гᲂи҆зво́лилъ
є҆сѝ взы́ти на крⷭ҇тъ , да и҆зба́виши ꙗ҆́же сᲂзда̀ ѿ рабо́ты вра́жїѧ . тѣ́мъ
бл҃гᲂдарѧ́ще вᲂпїе́мъ тѝ , ра́дᲂсти всѧ̀ и҆спо́лнивыи сп҃се на́шъ , прише́дыи
спастѝ ми́ръ .

=сла́ва , и҆ нн҃ѣ . трᲂпа́рь , пра́здникꙋ . гла́съ , а҃ . В=ъ ржⷭ҇твѣ̀ дв҃ствᲂ
сᲂхрани́ла є҆сѝ , и҆ вᲂ ᲂу҆спе́нїи ми́ра не ѡ҆ста́ви бцⷣе . преста́вибᲂсѧ
к̾ живᲂтꙋ̀ , мт҃и сꙋ́щи живᲂта̀ . и҆ мᲂли́твами твᲂи́ми , и҆збавлѧ́еши ѿ сме́рти
дш҃а на́ша .

Н=а ᲂу҆́трени , на бг҃ъ гдⷭ҇ь , трᲂпа́рь , ѻ҆́бразꙋ , два́жды . сла́ва , и҆
ны́нѣ . трᲂпа́рь , пра́здникꙋ .= П=ᲂ а҃ , стихᲂло́гїи , сѣда́ленъ . гла́съ ,
а҃ . Б=л҃гᲂда́ть твᲂѧ̀ сп҃се на на́съ и҆злїѧ́сѧ , ви́димꙋ бы́вшꙋ ти
непᲂсти́жиме , и҆ пре́лести тма̀ ᲂу҆гасѐ . тѣ́мъ во́ свѣтѣ лица̀ твᲂегѡ̀ стᲂпы̀
на́ша напра́ви , да в̾ за́пᲂвѣдехъ твᲂи́хъ хᲂди́вше , тебѐ спᲂдо́бимсѧ
ᲂу҆́зрити , свѣ́те неприкᲂснᲂве́нныи . =два́жды . сла́ва , и҆ нн҃ѣ . Л=и́къ
бжⷭ҇твеныхъ а҆пⷭ҇лъ сᲂбра́сѧ , пᲂгребсти́ тѧ пречⷭ҇тнѡ бцⷣе всечи́стаѧ .
с̾ ни́ми же а҆́нгльстїи чи́ни . вᲂспѣва́хꙋ преставле́нїе твᲂѐ , взыва́юще
прехва́льнѡ . с̾ ни́ми же и҆ мы̀ любо́вїю и҆гра́юще чⷭ҇таѧ , хвалꙋ́ ти
прино́симъ , гла́сы пѣ́снеными вѣ́рнїи , и҆ вᲂпїе́мъ , ра́дꙋисѧ
пред̾ста́тельнице прⷭ҇нѡ чтꙋ́щимъ тѧ̀ .

П=ᲂ в҃ , стихᲂло́гїи , сѣда́ленъ . гла́съ , є҃ . С=ᲂбез̾нача́льныи сн҃ъ ѻ҆ц҃ꙋ
и҆ превѣ́чныи , и҆ неви́димыи сꙋщество́мъ , и҆ неѡ҆сѧза́емыи , пᲂд̾ лѣ́тᲂмъ
бы́въ за ми́лᲂсть неи҆зрече́ннꙋю , ѡ҆пи́санныѧ пло́ти свᲂеѧ̀ , на́мъ ѡ҆ста́ви
сла́дкᲂе и҆з̾ѡ҆браже́нїе , на спасе́нїе дш҃а́мъ на́шимъ . =вⷤ . сла́ва , и҆
ны́нѣ . гла́съ , д҃ . З=рѧ́ще вᲂи́стинꙋ а҆́нг҃льскаѧ во́инства преставле́нїе
твᲂѐ , прⷭ҇та́ѧ влⷣчце чⷭ҇таѧ , бл҃гᲂслᲂве́наѧ всепѣ́таѧ бцⷣе , и҆мꙋ́ще во́лю
рᲂжде́нна и҆з̾ тебѐ , ли́къ ᲂу҆чени́къ сᲂбра́вшесѧ , с̾весе́лїемъ нᲂша́хꙋ
честно́е в̾ ра́й тѣ́лᲂ твᲂѐ , хрⷭ҇та̀ пᲂю́ще живᲂда́вца сꙋ́ща во́ вѣки .

В=елича́нїе : В=елича́емъ тѧ̀ живᲂда́вче хрⷭ҇тѐ , и҆ пᲂчита́емъ пречⷭ҇тагѡ
лица̀ твᲂегѡ̀ , пресла́внᲂе вᲂѡ҆браже́нїе . =ѱл҃о́мъ пи́санъ ,
преѡ҆браже́нїю .=

П=ᲂ пᲂлїєлеѡ́сѣ , сѣда́ленъ . гла́съ , д҃ . Н=е к̾ тᲂмꙋ̀ сѣ́тᲂванїе на лицы̀
а҆да́мᲂвѣ , вᲂ а҆да́ма ѡ҆бле́кшꙋсѧ , и҆́же тᲂгѡ̀ сᲂзда́вшемꙋ , и҆ лица̀
пᲂдо́бїемъ себѐ всѣ́мъ ꙗ҆влѧ́ющꙋ , и҆ к̾ любвѝ пᲂдви́жꙋщꙋ , бл҃гᲂчести́выхъ
сᲂставле́нїѧ , є҆динᲂгла́снѡ вᲂпи́ти , сла́ва чл҃кᲂлю́бче , кра́йнемꙋ ти
схᲂжде́нїю .= двⷤа . сла́ва , и҆ ны́нѣ . В=ᲂзᲂпі́й дв҃де , что̀ сі́и
пра́здникъ , є҆го́же вᲂспѣ́тъ дре́вле , в̾ кни́зѣ ѱало́мстѣй ; ꙗ҆́кѡ дще́рь
бг҃ᲂѻ҆трᲂкᲂви́цꙋ дв҃ꙋ , прелᲂжѝ на ѻ҆́ны ѻ҆би́тели хрⷭ҇то́съ , и҆́же и҆з̾ неѧ̀
без̾ сѣ́мене рᲂжде́исѧ . и҆ сегѡ̀ ра́ди ра́дꙋютсѧ ма́тери и҆ дще́ри , и҆
невѣ́сты хрⷭ҇то́вы , вᲂпїю́ще , ра́дꙋисѧ преста́вившаѧсѧ к̾ вы́шнемꙋ
црⷭ҇твїю .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
Г=дⷭ҇и во́ свѣтѣ лица̀ твᲂегѡ̀ по́йдемъ , и҆ ѡ҆ и҆́мени твᲂе́мъ вᲂзра́дꙋемсѧ
во́ вѣки . =сти́хъ . в=и́дѣша всѝ кᲂнцы̀ землѝ спасе́нїе бг҃а на́шегѡ .
~всѧ́кᲂ дыха́нїе . =є҆ѵⷢ҇а́лїе , ѿ= лꙋкѝ . заⷱ҇ , м҃и , ѿ пᲂлꙋ̀ . ~ѱало́мъ ,
н҃ .

=сла́ва . м=л҃твъ ра́ди а҆пⷭ҇лъ , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , ѕ҃ . Г=дⷭ҇и вᲂплᲂти́сѧ ꙗ҆́кᲂже вᲂсхᲂтѣ̀ , и҆зво́лилъ
є҆сѝ нищетꙋ̀ мᲂю̀ , и҆ бᲂга́тьствᲂ бл҃гᲂсе́рдїѧ пᲂказа́лъ є҆сѝ , и҆́мъ же мѧ̀
пе́рсть ѡ҆бᲂжи́лъ є҆сѝ . сла́вимъ тѧ чл҃кᲂлю́бче , смᲂтре́нїѧ ѻ҆́бразъ ви́дѧ .
си́мъ невᲂзбра́ннѡ , є҆́же вᲂ є҆де́мъ вхо́дъ сп҃се да́рꙋй рабо́мъ свᲂи́мъ ,
презрѧ̀ всѧ̀ прегрѣше́нїѧ .

~кано́нъ , пра́здникꙋ , сᲂ і҆рмᲂсо́мъ , на ѕ҃ . =и҆ ѻ҆́=бразꙋ два̀ кано́на ,
на и҃ . К=ано́нъ , пра́здникꙋ . ки́ръ кᲂзмы̀ . гла́съ , а҃ . пѣ́снь , а҃ .
і҆рмо́съ . П=реꙋкраше́на бжⷭ҇твеннᲂю сла́вᲂю , сщ҃е́ннаѧ и҆ сла́внаѧ дв҃ᲂ
па́мѧть тѝ , всѧ̀ сᲂзва̀ на весе́лїе вѣ́рныѧ , начина́ющи марїа́мъ , съ ли́ки
и҆ тимпа́ны , твᲂемꙋ̀ пᲂю́ще є҆динᲂро́днᲂмꙋ , сла́внѡ ꙗ҆́кѡ прᲂсла́висѧ .=
запѣ́въ := ~Прⷭ҇та́ѧ гжⷭ҇е бцⷣе спасѝ на́съ . ~Да прᲂвᲂжда́ютъ невеще́ственїи
чи́нᲂве , нб҃ᲂше́ственᲂе в̾ сїѡ́нъ бжⷭ҇твенᲂе тѣ́лᲂ твᲂѐ . внеза́пꙋ же
сте́кшесѧ а҆пⷭ҇лъ мно́жествᲂ , ѿ кᲂне́цъ бцⷣе , тебѣ̀ пред̾ста́ша кꙋ́пнᲂ .
с̾ ни́ми же пречⷭ҇таѧ , твᲂю̀ чⷭ҇тнꙋ́ю дв҃ᲂ па́мѧть сла́вимъ . ~Пᲂбѣ́дныѧ
по́чести взѧ́тъ на є҆стество̀ чⷭ҇таѧ , бг҃а ро́ждьши , ѡ҆ба́че же пᲂдо́бѧщисѧ
твᲂрцꙋ̀ свᲂемꙋ̀ и҆ сн҃ꙋ , па́че є҆стества̀ пᲂвинꙋ́ешисѧ є҆сте́ственымъ
зако́нѡмъ . тѣ́мже ᲂу҆ме́рши , с̾ сн҃ᲂмъ вᲂста́еши вѣ́чнꙋющи .

=кано́нъ , ѻ҆́бразꙋ . гла́съ , д҃ . пѣ́снь , а҃ . і҆рмо́съ . Ѿ=ве́рзꙋ ᲂу҆ста̀
мᲂѧ̀ . =запѣ́въ := ~Сла́ва тебѣ̀ бж҃е на́шъ , сла́ва тебѣ̀ . ~Ѿве́рземъ ᲂу҆ста̀
чл҃цы , и҆ ꙗ҆зы́къ ᲂу҆ѧсни́мъ , в̾ наро́читыи де́нь пра́здника на́шегѡ ,
ꙗ҆вле́нїе бжⷭ҇твенагѡ ѻ҆́браза , хрⷭ҇та̀ бг҃а на́шегѡ , свѣ́тлѡ сла́вѧще .
~Свѣ́тъ превѣ́чныи , ѻ҆́ч҃а и҆спᲂлнѧ́ѧ слᲂвеса̀ , ѻ҆бразнᲂпᲂдо́бїемъ пло́ти ,
пре́жде ви́дѣнъ бы́сть чл҃кѡмъ , ны́нѣ же ꙗ҆ви́сѧ ѻ҆́бразᲂмъ нерꙋкᲂтвᲂре́ннымъ ,
бжⷭ҇твенагᲂ вᲂплᲂще́нїѧ свѣ́тъ ѡ҆блиста́ѧ на́мъ .= С=каза́ти хᲂтѧ̀ свᲂю̀
бл҃гᲂда́ть вы́шнїи , прїѧ́тъ ра́бїи ѻ҆́бразъ на́съ ра́ди . и҆ на ᲂу҆вѣ́ренїе
є҆стества̀ чл҃ческагѡ , зра́ка пᲂдо́бїе вѣ́рнымъ дне́сь дарᲂва̀ .= боⷢ҇ .=
~Сказа́нїе дне́сь вᲂи́стинꙋ , бг҃ᲂчл҃ческагѡ твᲂегѡ̀ ржⷭ҇тва̀ пᲂзна́хᲂмъ тѧ̀
чтꙋ́ще всечⷭ҇таѧ , спᲂдо́блени бы́вше ви́дѣти зра́ка ѻ҆́бразъ нерꙋкᲂтвᲂре́нныи ,
ро́ждьшагᲂсѧ и҆з̾ тебѐ .

=кано́нъ , дрꙋгі́и ѻ҆́бразꙋ . гла́съ , ѕ҃ . пѣ́снь , а҃ . і҆рмо́съ . В=ᲂлно́ю
мᲂрско́ю . =запѣ́въ := ~Сла́ва тебѣ̀ бж҃е на́шъ , сла́ва тебѣ̀ . ~Свы́ше
бл҃гᲂда́ть бжⷭ҇твенаѧ , ми́ръ ны́нѣ землены́и ѡ҆зарѧ́ющи , свᲂи́ми дарᲂва́нїи
напᲂлнѧ́етъ , вᲂспѣва́ющїѧ , гдⷭ҇ви пᲂе́мъ , сла́внѡ бᲂ прᲂсла́висѧ .=
П=ᲂдᲂба́ше принести́сѧ , к̾ црⷭ҇твꙋющемꙋ всѣ́ми гра́ды , нб҃сѐ и҆ землѝ ,
гра́дъ ѻ҆́бразъ начерта́нїе . є҆́же ѻ҆́нъ вᲂпло́щьсѧ самᲂдѣ́льнѡ ѡ҆мᲂчѝ ,
цр҃е́й хрⷭ҇тᲂлюби́выхъ пᲂспѣше́ньми . =сла́ва . Б=г҃ᲂза́рныѧ лꙋчѝ
и҆спᲂлнѧ́хꙋ , всѐ ᲂу҆ѧснѧ́юще , и҆ ᲂу҆краша́юще чл҃ческᲂе сꙋщество̀ ,
ѿ ѻ҆́браза и҆схᲂдѧ́ще . є҆го́же пᲂкрыва́ютъ серафи́ми сла́вᲂю хрⷭ҇то́вᲂю . =и҆
нн҃ѣ , боⷢ҇ .= ~Вᲂзвраща́ема к̾ землѝ и҆́же ѿ землѝ , бг҃ᲂбл҃гᲂда́тнаѧ ,
пре́лестїю врага̀ , и҆́же на тѧ̀ сᲂше́дшагѡ , вᲂпло́щши бг҃а па́че ᲂу҆ма̀ .
ѿ землѝ взе́мши , к̾ нб҃сѝ вᲂзнесла̀ є҆сѝ .

=катава́сїѧ , пра́здникꙋ : Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆
сло́вᲂ ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀
пᲂчита́ѧ тᲂѧ̀ ᲂу҆спе́нїе .

=пѣ́снь , г҃ . і҆рмо́съ . С=ᲂдѣ́тельнаѧ и҆ сᲂдержа́щаѧ всѧ̀ , бж҃їѧ си́ла и҆
мꙋ́дрᲂсть , непрекло́ннꙋ и҆ недви́жимꙋ цр҃кᲂвь свᲂю̀ ᲂу҆твердѝ хрⷭ҇тѐ .
є҆ди́нъ бᲂ є҆сѝ ст҃ъ и҆ на ст҃ы́хъ пᲂчива́ѧи .= Ж=енꙋ́ тѧ ме́ртвенꙋ , нᲂ па́че
є҆стества̀ и҆ мт҃рь бж҃їю , ви́дѣвше пренепᲂро́чнаѧ сла́внїи а҆пⷭ҇ли ,
ᲂу҆жа́снѡ прикаса́хꙋсѧ рꙋка́ми , сла́вᲂю ѡ҆блиста́ющꙋ , ꙗ҆́кѡ бг҃ᲂпрїѧ́тнᲂе
селе́нїе ви́дѧще . ~Пᲂсти́же сꙋ́дъ рꙋ́цѣ дᲂсади́телѧ де́рзагѡ , ᲂу҆сѣче́нїе
нанесы́и . бг҃ꙋ сᲂхра́ньшꙋ , че́сть ѡ҆дш҃евле́нᲂмꙋ кїѡ́тꙋ , сла́вᲂю бжⷭ҇тва̀ ,
в̾ не́мже сло́вᲂ пло́ть бы́сть .

=и҆́нъ , і҆рмо́съ . Т=вᲂѧ̀ пѣвцы̀ . ~Влⷣка сы́и пᲂ сꙋществꙋ̀ , ᲂу҆єди́ньсѧ
рабо́мъ пло́тїю , и҆ на́ше дѣ́тельствꙋѧ разли́чнѡ спасе́нїе хрⷭ҇тѐ , є҆́же и҆
ны́нѣ прᲂмышлѧ́ѧ , свᲂи́мъ ѻ҆́бразᲂмъ ви́дѣнъ бы́сть на́мъ . ~Є҆де́съ
честнѣ́йшїи гра́дъ , честны́и бжⷭ҇твеныи ѻ҆́бразъ тво́й , и҆́же тве́рдыи
зало́гъ вѣ́ры дѣ́лѧ прїѧ́тъ . црⷭ҇кїи же тво́й гра́дъ , да́ръ ꙗ҆́кѡ лꙋ́чшїи
прїе́млетъ ны́нѣ . ~Живо́тъ сᲂста́вныи ны́нѣ , вкꙋсѝ сме́рти плᲂтьскі́ѧ .
є҆ю́же живо́тъ и҆стᲂчи́лъ є҆сѝ ме́ртвымъ , вᲂста́нїемъ сѝ хрⷭ҇тѐ . нн҃ѣ же
ꙗ҆́кѡ живᲂта̀ хᲂда́таѧ , зра́ка ѻ҆́бразъ тво́й по́далъ є҆сѝ на́мъ .= боⷢ҇ .=
~И҆з̾ тебѐ спасе́нїе и҆́же сꙋ́ть в̾ ми́рѣ , вᲂсїѧ̀ пре́жде пло́тїю ,
ны́нѣ же живо́тъ ꙗ҆ви́сѧ в̾ ми́рѣ , вѣ́рнымъ хᲂда́тайствᲂмъ тѝ , свѣтᲂно́снᲂе
прише́ствїе , пре́же ѻ҆бра́знагѡ пᲂдо́бїѧ хрⷭ҇то́ва .

=и҆́нъ , і҆рмо́с̾ . Т=ебѣ̀ на вᲂда́хъ . ~Тебѐ сᲂтво́ршагᲂ чл҃ка пᲂ ѻ҆́бразꙋ
пе́рвїе , во́ньже сᲂѡ҆брази́сѧ а҆́бїе за милᲂсе́рдїе , прїе́мша вᲂи́стинꙋ
пᲂдо́бїе неи҆змѣ́ннᲂе , сᲂ а҆́нг҃лы хрⷭ҇тѐ сла́вимъ .= Т=ы̀ и҆́же жела́ющимъ
бл҃гᲂпристꙋ́пенъ . и҆́щꙋщимъ же всѣ́мъ бл҃гᲂпᲂслꙋшли́въ ще́дре , за мно́гꙋю
бл҃гᲂсты́ню . є҆ѧ́же ра́ди приближе́нїемъ влⷣкᲂ , красᲂтѣ̀ твᲂегѡ̀ раче́нїѧ
чꙋди́мсѧ . =сла́ва . О=у҆ста́вилъ є҆сѝ мѣ́стнᲂмꙋ кн҃зю жела́нїѧ , є҆́же
к̾ тебѣ̀ любо́вь . вкꙋ́пѣ же и҆ недꙋ́гъ , ти́химъ твᲂи́мъ пᲂда́нїемъ ,
вседѣ́тельнᲂю держа́вᲂю сѝ , ви́дѣвшꙋ тѧ̀ сп҃се вᲂ и҆з̾ѡ҆браже́нїи . =и҆
нн҃ѣ , боⷢ҇ .= ~Мѣ́стᲂ тѧ̀ гдⷭ҇не всепѣ́таѧ , дв҃дъ пред̾написа̀ , хᲂтѧ́щее
ꙗ҆ви́тисѧ . и҆́же бᲂ ника́кᲂже вмѣсти́мыи , в̾ твᲂѐ чре́вᲂ вмѣсти́сѧ , и҆
ѡ҆блага́етсѧ пло́тїю ве́щнᲂю невеще́ственыи .

=катава́сїѧ : Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче , ли́къ
себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй па́мѧти твᲂе́й ,
вѣнце́мъ сла́вы спᲂдо́би .

=кᲂнда́къ . гла́съ , в҃ . В=ъ мл҃твахъ не ᲂу҆сыпа́ющꙋю бцⷣꙋ , и҆
в̾ застꙋпле́нїихъ и҆звѣ́стнᲂе ᲂу҆пᲂва́нїе , гро́бъ и҆ сме́рть
не ᲂу҆держа́ста . нᲂ ꙗ҆́кѡ живᲂтꙋ̀ мт҃рь , на живо́тъ преста́ви , и҆́же вᲂ
ᲂу҆тро́бꙋ всели́выисѧ , приснᲂдв҃ственнꙋю . =и҆́кᲂсъ . Ѻ҆=гради́ми пᲂмышле́нїѧ
хрⷭ҇тѐ мо́й , и҆́бᲂ стѣ́нꙋ ми́рᲂви вᲂспѣ́ти дерза́ю , чⷭ҇тꙋю мт҃рь твᲂю̀
на стᲂлпѣ̀ глаго́лъ ᲂу҆крѣпи́ мѧ , и҆ в̾ тѧ́жкихъ мы́слѣхъ застꙋпи́ мѧ . ты́ бᲂ
взыва́ющимъ , и҆ прᲂсѧ́щимъ вѣ́рᲂю , мᲂле́нїѧ и҆спᲂлнѧ́еши . ты̀ ᲂу҆́бѡ ми
да́рꙋй ꙗ҆зы́къ прино́сенъ , по́мыслъ непᲂсты́денъ . всѧ́кѡ бᲂ даѧ́нїе
сїѧ́нїѧ , ѿ тебѐ низ̾пᲂсыла́етсѧ свѣтᲂпᲂда́телю , и҆́же вᲂ ᲂу҆тро́бꙋ
всели́выисѧ приснᲂдв҃ственнꙋю .

=сѣда́ленъ . гла́съ , д҃ .= ~Сше́дыи съ нб҃сѐ за млрⷭ҇дїе млⷭ҇ти ,
бл҃гᲂꙋтро́бне сп҃се , пло́ти твᲂеѧ̀ прⷭ҇ты́ѧ дне́сь пречⷭ҇тыи зра́къ , гра́дꙋ
чтꙋ́щемꙋ тѧ̀ , и҆ лю́демъ хрⷭ҇тᲂи҆мени́тымъ , сᲂкро́вище по́далъ є҆сѝ , ꙗ҆́кѡ
тве́рдᲂ всеѡрꙋ́жїе . ѿ него́ же пᲂчерпа́юще ѡ҆сщ҃е́нїе , сегѡ̀ вѣ́рᲂю те́плѣ
прїи́мемъ . =сла́ва , и҆ ны́нѣ . В=ъ рꙋ́кꙋ сн҃а твᲂегѡ̀ и҆ бг҃а , нн҃ѣ
преда́вши дꙋ́шꙋ ст҃ꙋ́ю , ни тѣ́лᲂ же ѡ҆ста́вила є҆сѝ во́ грᲂбѣ . ꙗ҆́кᲂже бᲂ
прїѧ́тъ жи́знь всѣ́хъ , си́це пᲂ сме́рти к̾ живᲂтꙋ̀ преста́вльшисѧ . и҆́же бцⷣꙋ
тѧ̀ и҆́стиннꙋю вѣ́дꙋщимъ , и҆стᲂча́еши живо́тъ вѣ́чныи .

=пѣ́снь , д҃ . і҆рмо́съ . Р=ѣ́чи прᲂро́къ и҆ гада́нїѧ , вᲂплᲂще́нїе
прᲂреко́ша ѿ дв҃цы твᲂѐ хрⷭ҇тѐ свѣ́тъ блиста́нїѧ твᲂегѡ̀ , вᲂ свѣ́тъ
ꙗ҆зы́кѡмъ и҆зы́детъ . и҆ вᲂз̾гласи́тъ ти бѣ́здна с̾ весе́лїемъ , си́лѣ твᲂе́й
сла́ва чл҃кᲂлю́бче . ~Ви́дите лю́дїе и҆ чꙋди́тесѧ , гᲂра́ бᲂ ст҃а́ѧ ꙗ҆́вственаѧ
бг҃ꙋ , в̾ нбⷭ҇ныѧ ѡ҆би́тели превы́ше взе́млетсѧ . нб҃ᲂ землено́е , в̾ нбⷭ҇нᲂе и҆
нетлѣ́ннᲂе селе́нїе вселѧ́емᲂ . ~Жи́зни прⷭ҇нᲂсꙋ́щныѧ и҆ лꙋ́чшїѧ , сме́рть
твᲂѧ̀ бы́сть прехо́дна чи́стаѧ , ѿ тлѣ́нныѧ , къ бжⷭ҇твенѣй вᲂи́стинꙋ и҆
непрехᲂди́мѣй превᲂдѧ́ тѧ чⷭ҇таѧ , с̾ весе́лїемъ сн҃а зрѣ́ти свᲂегѡ̀ и҆
гдⷭ҇а . ~Взѧ́шасѧ две́ри нбⷭ҇ныѧ , и҆ а҆́нг҃ли вᲂспѣ́ша , и҆ прїѧ́тᲂва
хрⷭ҇то́съ , дв҃ства свᲂеѧ̀ мт҃ре сᲂсꙋ́дъ . херꙋви́ми пᲂдъѧ́ша съ весе́лїемъ ,
серафи́ми же сла́вѧтъ ра́дꙋющесѧ .

=и҆́нъ , і҆рмо́съ . Н=еи҆зслѣ́днᲂмꙋ бж҃їю сᲂвѣ́тꙋ . ~Плᲂтᲂпᲂдо́бныи
бжⷭ҇твеныи ѻ҆́бразъ , и҆́же пло́тїю прибли́жшагᲂсѧ чл҃кѡмъ прїи́де
к̾ нᲂвᲂи҆збра́ннᲂмꙋ і҆и҃лю , ꙗ҆́кѡ и҆з̾ є҆ги́пта дне́сь , и҆ прᲂсвѣща́етъ
кᲂнцы̀ . ~Бг҃ᲂвидѣ́нїѧ сла́вы дре́вле , те́мнѡ твᲂи́хъ за́днихъ спᲂдо́бисѧ
мѡѷсе́й прᲂси́въ . а҆ но́выи і҆и҃ль , лице́мъ нн҃ѣ в̾ лице́ тѧ и҆зба́вителѧ
ви́дитъ ꙗ҆́снᲂ . ~Ви́дите чꙋ́днаѧ всѝ лю́дїе , и҆ дх҃о́внѡ ны́нѣ
вᲂзвесели́тесѧ , хрⷭ҇та̀ пᲂю́ще дарᲂва́вшагᲂ на́мъ , ꙗ҆́кѡ мнᲂгᲂцѣ́ннᲂе
бᲂга́тьствᲂ , свᲂегѡ̀ зра́ка вᲂѡбраже́нїе .= боⷢ҇ .= ~Ꙗ҆́кѡ на ѻ҆́блацѣ ны́нѣ
ᲂу҆́бѡ дре́вле хрⷭ҇то́съ ꙗ҆ви́сѧ , на землѝ сꙋ́щимъ , сѣдѧ̀ на твᲂе́ю рꙋ́кꙋ ,
ны́нѣ же на пᲂслѣ́дᲂкъ , лю́демъ чтꙋ́щимъ тѧ̀ всечⷭ҇таѧ , бжⷭ҇твенымъ ѻ҆́бразᲂмъ
ꙗ҆ви́сѧ .

=и҆́нъ , і҆рмо́съ . Є҆́=же на крⷭ҇тѣ̀ . ~И҆́же црⷭ҇кимъ бл҃гᲂлѣ́пїемъ
ѡ҆блᲂже́нїи ны́нѣ , и҆́же ѿ него́ же црⷭ҇твᲂвати ᲂу҆чини́шасѧ , сла́вѧще
бл҃гᲂлѣ́пнᲂе , ѿ пᲂдо́бїѧ видѣ́нїе є҆гѡ̀ прїе́млютъ .= И҆́=же прⷪ҇ро́кᲂмъ
жада́емыи пе́рвїе сп҃сᲂвъ зра́къ , ца́рїе зрѧ́ще , всѣ́ми ᲂу҆блажа́емыи ,
в̾ самᲂдѣ́йствїи нерꙋкᲂтво́рнѣ вᲂѡ҆браже́ныи . =сла́ва . К=н҃зи всѝ и҆
сꙋдїѝ землѝ , бл҃гᲂслᲂви́те хрⷭ҇та̀ съ первᲂсщ҃е́нники и҆ ст҃ли дне́сь , и҆
сᲂ всѣ́ми людьмѝ , и҆́же тᲂгѡ̀ зрѣ́нїѧ спᲂдо́бленїи . =и҆ ны́нѣ , боⷢ҇ .=
~Прⷭ҇нᲂсꙋ́щагѡ вино́внꙋ тѧ мт҃рь хрⷭ҇то́вꙋ , чл҃кѡмъ пᲂзна́вшемъ на́мъ
бл҃же́нствᲂ , и҆́же твᲂи́мъ стѧжа́вше ржⷭ҇тво́мъ , пѣснᲂсло́вимъ тѧ̀ .

=катава́сїѧ : Н=еи҆зслѣ́днᲂмꙋ бж҃їю сᲂвѣ́тꙋ , є҆́же ѿ дв҃ы вᲂплᲂще́нїе
тебѐ вы́шнѧгѡ , прⷪ҇ро́къ а҆вва́кꙋмъ дивѧ́сѧ вᲂпїѧ́ше , сла́ва си́лѣ твᲂе́й
гдⷭ҇и .

=пѣ́снь , є҃ . і҆рмо́съ . Б=ж҃їю неи҆зрече́ннꙋю дᲂбро́тꙋ , дѣ́лъ твᲂи́хъ
хрⷭ҇тѐ и҆спᲂвѣ́дꙋю , ѿ прⷭ҇нᲂсꙋ́щныѧ бᲂ сла́вы , сᲂприснᲂсꙋ́щнᲂе сли́чнᲂе
прᲂсвѣще́й сїѧ́нїе . и҆з̾ дв҃ческїѧ ᲂу҆тро́бы , сꙋ́щимъ вᲂ тмѣ̀ и҆ сѣ́ни
вᲂпло́щьсѧ вᲂсїѧ̀ сл҃нце . ~Ꙗ҆́кѡ на ѻ҆́блацѣ дв҃ᲂ а҆пⷭ҇льскїи ли́къ нᲂси́мъ
к̾ сїѡ́нꙋ ѿ кᲂне́цъ , слꙋжи́ти тебѣ̀ ѻ҆́блакꙋ ле́гкᲂмꙋ сᲂбира́шесѧ , ѿ неѧ́же
вы́шнїи бг҃ъ , сꙋ́щимъ вᲂ тмѣ̀ и҆ сѣ́ни , пра́веднᲂе вᲂсїѧ̀ сл҃нце . ~Трꙋ́бъ
бг҃ᲂпрїѧ́тнїи ꙗ҆зы́цы , бг҃ᲂсло́вныхъ мꙋже́й , бл҃гᲂгла́снѣе бцⷣѣ вᲂпїѧ́хꙋ ,
и҆схо́днꙋю вᲂз̾глаша́юще пѣ́снь пᲂѧ́хꙋ дх҃ᲂмъ , ра́дꙋисѧ нетлѣ́нныи
и҆сто́чниче , бж҃їѧ живᲂнача́льнагѡ и҆ спасе́нагѡ всѣ́мъ вᲂплᲂще́нїѧ .

=и҆́нъ , і҆рмо́съ . О=у҆диви́шасѧ всѧ́ческаѧ . ~Вᲂспле́щемъ дне́сь рꙋка́ми ,
и҆ вᲂскли́кнемъ гла́сᲂмъ хвале́нїѧ гдⷭ҇ви . се́бᲂ вᲂи́стинꙋ прїи́де и҆
ꙗ҆ви́сѧ , всѧ̀ ѡ҆зарѧ́ѧ вѣ́рныѧ , бжⷭ҇твенымъ пᲂдо́бїемъ , чⷭ҇тыѧ пло́ти
є҆гѡ̀ . ~Прᲂсвѣти́сѧ дне́сь правᲂсла́вныхъ со́нмище . є҆рети́ческїи же по́лкъ
да пᲂсрами́тсѧ , пᲂклᲂнѧ́емъ ви́дѧ нерꙋкᲂтвᲂре́нныи ѻ҆́бразъ , пло́тїю на́мъ
и҆зба́вителѧ пред̾ло́жшїисѧ . ~Та́йна вели́ка прише́дше тᲂржество̀ . свѣ́тъ бᲂ
лица̀ гдⷭ҇нѧ ми́рᲂви прᲂвᲂз̾сїѧ̀ , бг҃ᲂꙋстрᲂе́нымъ ѻ҆́бразᲂмъ , и҆
бг҃ᲂчерта́нными самᲂгѡ̀ рꙋкѝ бжⷭ҇твеными писа́нїи , и҆́ми же ᲂу҆крѣпи́сѧ
пре́же а҆́вгарь .= боⷢ҇ .= ~Да ка́плютъ ны́нѣ свы́ше ѻ҆́блацы , землены́мъ
сла́дᲂсть хᲂда́тайствᲂмъ тѝ дв҃ᲂ . ми́ра бᲂ ᲂу҆ще́дри тво́й сн҃ъ и҆ бг҃ъ ,
ро́гъ вѣ́рнымъ спасе́нїѧ дне́сь дарᲂва̀ , сво́й бжⷭ҇твеныи ѻ҆́бразъ .

=и҆́нъ , і҆рмо́съ . К=ъ тебѣ̀ ᲂу҆́треннюю . ~Не в̾ багрѧни́цѣ , не в̾
червлени́цѣ , ни в̾ вѣнцѣ̀ чⷭ҇тнѣ , бжⷭ҇твенїи вѣнцено́сцы , нᲂ ѡ҆́ гдⷭ҇ѣ бз҃ѣ
красѧ́щесѧ ра́дꙋютсѧ . є҆го́же дᲂбро́тꙋ зрѧ́ще ᲂу҆краша́ютсѧ .= Н=а пра́ведныѧ
ѻ҆́чи гдⷭ҇ни цр҃ѧ , и҆ ᲂу҆́ши на мл҃твꙋ цр҃е́й , бл҃гᲂче́стнѡ мꙋ́дрствꙋющихъ ,
чтꙋ́щимъ є҆гѡ̀ пᲂдо́бїе бл҃гᲂлѣ́пїѧ самᲂпи́саннᲂе . =сла́ва . Н=ы́нѣ зрѧ́ще
неи҆змѣ́ннагѡ бг҃а и҆ сп҃са , и҆ не и҆счерта́емагᲂ зра́ка ви́дъ , чл҃ческᲂе
ви́дѣти пред̾стᲂѧ́тъ , ꙗ҆́кѡ ѡ҆дш҃евле́нꙋ притека́ти и҆ прᲂсвѣти́тисѧ . =и҆
нн҃ѣ , боⷢ҇ .= ~Ни чистᲂтꙋ̀ пᲂкᲂлеба́вши , чи́стымъ тѝ ржⷭ҇твᲂмъ , и҆ мт҃и
пᲂзна́сѧ , а҆́ще и҆ ма́терскᲂе непᲂдъѧ́тъ . ѻ҆бᲂѧ́ бᲂ на тебѣ̀ бг҃ᲂмт҃и
сᲂверша́ше , бжⷭ҇твенᲂе хᲂтѣ́нїе .

=катава́сїѧ : О=у҆диви́шасѧ всѧ́ческаѧ , ѡ҆ бжⷭ҇твеннѣй па́мѧти твᲂе́й ,
ты́ бᲂ не и҆скꙋсᲂбра́чнаѧ дв҃цѣ , ѿ землѝ преста́висѧ ꙗ҆́кѡ живᲂта̀ кїѡ́тъ ,
к̾ нбⷭ҇нѣй ѻ҆би́тели , всѣ́мъ вᲂспѣва́ющимъ тѧ , спасе́нїе пᲂдава́еши .

=пѣ́снь , ѕ҃ . і҆рмо́съ . М=ᲂрскі́и пꙋчинᲂро́дныи ки́тᲂвъ , внꙋ́трь бж҃їи
ѻ҆́гнь , тридне́внагѡ ти пᲂгребе́нїѧ прᲂѡбраже́нїе , є҆мꙋ́же і҆ѡ́на пррⷪ҇къ
ꙗ҆ви́сѧ , спасе́нъ бᲂ ꙗ҆́кᲂже и҆ пре́жде пꙋще́нъ бы́сть , неврежде́нъ вᲂпїѧ́ше
пᲂжрꙋ́ ти , со́ гласᲂмъ хвале́нїѧ гдⷭ҇и . ~Дае́тъ ти ꙗ҆́же превы́ше є҆стества̀
цр҃ь всѣ́хъ и҆ бг҃ъ , в̾ ржⷭ҇твѣ́ бᲂ дв҃ꙋ ꙗ҆́кᲂже сᲂхранѝ , та́кѡ и҆ во́ грᲂбѣ
тѣ́лᲂ сᲂблюдѐ нетлѣ́ннᲂ , и҆ спрᲂсла́ви бжⷭ҇твенымъ преставле́нїемъ , че́сть
тебѣ̀ ꙗ҆́кѡ сн҃ъ мт҃ри да́рꙋѧ . ~Вᲂи́стинꙋ тѧ ꙗ҆́кѡ свѣ́телъ свѣ́щникъ
невеще́ственагѡ свѣ́та , кади́льницꙋ златꙋ́ю бжⷭ҇твенагѡ ᲂу҆́глѧ , вᲂ ст҃а́ѧ
ст҃ы́хъ вселѝ . рꙋ́чкꙋ и҆ же́злъ , скрижа́ль бг҃ᲂпи́саннꙋ , кᲂвче́гъ ст҃ы́и ,
трапе́зꙋ сло́ва жи́зни , дв҃ᲂ ржⷭ҇тво́ ти .

=и҆́нъ , і҆рмо́с̾ . Б=жⷭ҇твенᲂе сѐ . ~Ме́ртвымъ живо́тъ вᲂсїѧ̀ , слѣпы́мъ
свѣ́тъ ᲂу҆́же прише́ствᲂва . немᲂщны́мъ лю́тѣ врачевство̀ ѿве́рзесѧ , и҆ всѣ́мъ
спасе́нїе дне́сь прибли́жисѧ . ~Стра́нствꙋетъ всѧ́къ ра́зꙋмъ , невеще́ствена
зра́ка ви́дѧ , бжⷭ҇твеныи ѻ҆́бразъ хрⷭ҇то́въ , вᲂѡбраже́нъ ны́нѣ ꙗ҆́снѡ , и҆
прᲂсвѣще́нїе и҆стᲂча́ѧ , пᲂклᲂнѧ́ющимсѧ є҆мꙋ̀ . ~Пꙋ́ть хрⷭ҇то́въ ᲂу҆гᲂто́вимъ ,
и҆ ны́нѣ ѻ҆са́нна хрⷭ҇то́ви зᲂвꙋ́ще , бл҃гᲂслᲂве́нᲂ бж҃їѧ сла́вы и҆́мѧ , є҆́же
на ѻ҆́бразѣ бжⷭ҇твенѣ ꙗ҆́вльшеесѧ , сꙋ́щимъ на землѝ .= боⷢ҇ .= ~Зна́емᲂ
ꙗ҆ви́сѧ страна́мъ , бг҃ᲂмт҃и чи́стаѧ спасе́нїе , вᲂѡбраже́нїе сп҃са на́шегѡ
ро́ждьшагᲂсѧ и҆з̾ тебѐ , ви́дѣти твᲂи́мъ хᲂда́тайствᲂмъ , ны́нѣ
спᲂдо́бихᲂмсѧ .

=и҆́нъ , і҆рмо́съ . Ꙗ҆́=тъ бы́сть . ~Сᲂдержи́мыѧ вре́дᲂмъ челᲂвѣ́ки , и҆
пᲂд̾па́дшїѧ в̾ тлѣ́нїе , непрезрѣ̀ стерпѣ́ти , сᲂдѣ́телю и҆ ѡ҆бнᲂви́телю
ро́дꙋ . нᲂ и҆злїѧ́въ себѐ вы́шнїи , и҆ ꙗ҆́вльсѧ в̾ пᲂдо́бїе мᲂѐ и҆
смире́нїе , назда̀ премꙋ́дрѣ , дᲂбро́тꙋ по́давъ мѝ первᲂѡбра́знꙋю . =
Н=евѣ́дꙋщꙋ ѡ҆ црⷭ҇твїи твᲂе́мъ нбⷭ҇нѣмъ , к̾ немꙋ́же на́съ бл҃гі́и , тлѣ́нныѧ
и҆ до́лꙋ лежа́щїѧ вᲂзведѐ . и҆́же невеще́ствеными херꙋви́мы непристꙋ́пенъ ,
сни́де же мѝ дᲂ а҆́да , свᲂегѡ̀ а҆пⷭ҇ла а҆́вгарю царю̀ хрⷭ҇тѐ пᲂсла́лъ є҆сѝ ,
та́иньствᲂ ᲂу҆мꙋдрѧ́юща . =сла́ва . В=и́дѣвъ твᲂегѡ̀ сло́ве и҆ мꙋ́дрᲂсте
всеси́льнагѡ ѻ҆ц҃а , неви́димагѡ бг҃а , не ѿстꙋ́пнѣ пре́жде вѣ́къ , ѻ҆́браза
всечл҃кᲂзра́чна дивлѧ́шесѧ . бг҃а вѣ́дыи , пло́ть и҆ кро́вь и҆ дꙋ́шꙋ ᲂу҆́мнꙋ
прїе́мша тѧ̀ , мѣ́стныи нача́льникъ . =и҆ ны́нѣ , боⷢ҇ .= ~Невѣ́рїемъ
ѡ҆ бжⷭ҇твенѣй , сᲂтво́ршимъ є҆гѡ̀ , дв҃ᲂ стра́шнѣй за́пᲂвѣди , рᲂдᲂнача́льника
без̾сме́ртна , всегꙋби́тель премѣни́лъ є҆́сть . жи́зни же пᲂда́телѧ сꙋ́щимъ
ро́ждьши , нетлѣ́нїемъ на́съ є҆ди́на си́лᲂю ᲂу҆тверди́ла є҆сѝ .

=катава́сїѧ : Б=жⷭ҇твенᲂе сѐ и҆ всечестно́е сᲂверша́юще пра́зднествᲂ ,
бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ , ѿ неѧ̀ ро́ждьшагᲂсѧ
вѣ́рᲂю сла́вѧще .

=кᲂнда́къ . гла́съ , в҃ . Н=еи҆зрече́ннагѡ и҆ бжⷭ҇твенагѡ тѝ к̾ чл҃кѡмъ
смᲂтре́нїѧ , неѡ҆пи́саннᲂе ѻ҆́ч҃ее сло́вᲂ , ѻ҆́бразъ непи́санныи и҆
бг҃ᲂпи́санныи пᲂвѣ́дителенъ , ви́дѧще нело́жнагѡ тѝ вᲂплᲂще́нїѧ , пᲂчита́емъ
тᲂгѡ̀ лᲂбыза́юще . =и҆́кᲂсъ . О=у҆вѣрѧ́ѧ чл҃кѡмъ гдⷭ҇ь , вᲂчл҃ченїѧ свᲂегѡ̀
та́йнꙋ ᲂу҆жа́снꙋю , самᲂписꙋ́етъ бг҃ᲂмꙋ́жныи сво́й ѻ҆́бразъ на ᲂу҆брꙋ́сѣ , и҆
первᲂѡбра́знᲂе ᲂу҆́бѡ вᲂзне́съ ѿ гᲂры̀ є҆леѡ́нскїѧ , на прⷭ҇то́лѣ спᲂсажа́етъ
ѻ҆́чи , пᲂклᲂнѧ́тисѧ ѿ без̾тѣле́сныхъ а҆́нг҃лъ , пᲂдо́бїе же первᲂѡбра́знагѡ
на́мъ дарᲂва̀ пᲂклᲂнѧ́тисѧ . є҆го́же ѡ҆бъє́млюще дш҃е́ю же и҆ срⷣцемъ ,
пᲂчита́емъ тᲂгѡ̀ лᲂбыза́юще .

=пѣ́снь , з҃ . і҆рмо́съ . Б=ез̾стꙋ́днѣй ꙗ҆́рᲂсти же и҆ ѻ҆гню̀ , бжⷭ҇твеннᲂе
жела́нїе сᲂпрᲂтивлѧ́ѧсѧ . ѻ҆́гнь ᲂу҆́бѡ ѡ҆рᲂша́ше , ꙗ҆́рᲂсти же смѣѧ́шесѧ .
бг҃ᲂдх҃нᲂве́ннᲂю мы́слїю препᲂдо́бныхъ , тривѣща́ннᲂю цѣвни́цею прᲂти́вꙋ
вѣща́ѧ , мꙋсикі́йскимъ пища́лемъ , пᲂсредѝ пла́мене , препрᲂсла́вленныи ѻ҆ц҃ъ
на́шихъ бж҃е блгⷭ҇ве́нъ є҆сѝ . ~Бг҃ᲂдѣ́ланныѧ скрижа́ли мѡѷсе́й , пи́санныѧ
бжⷭ҇твенымъ дх҃ᲂмъ , ꙗ҆́рᲂстїю сᲂкрꙋ́шь . нᲂ сегѡ̀ влⷣка , ро́ждьшꙋю
неврежде́нꙋ в̾нбⷭ҇ныѧ сᲂхра́нь до́мы , ны́нѣ внꙋ́трь вселѝ , с̾ не́ю и҆гра́юще
вᲂпїе́мъ хрⷭ҇то́ви , препрᲂсла́вленыи ѻ҆ц҃ъ на́шихъ бж҃е блгⷭ҇ве́нъ є҆сѝ . ~Въ
кимва́лѣхъ ᲂу҆сты̀ чи́стыми , мꙋсикі́йски же , се́рдцемъ свѣ́тлымъ ,
дᲂбрᲂгла́снᲂю трꙋбо́ю , высо́кᲂю мы́слїю , дв҃ыѧ и҆ чи́стыѧ въ наро́читыи
и҆збра́нныи дн҃ь преставле́нїѧ , дѣ́тельными пле́щꙋще рꙋка́ми вᲂпїе́мъ ,
препрᲂсла́вленыи ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Бг҃ᲂмꙋ́дрїи
сᲂбери́тесѧ лю́дїе , бж҃їѧ бᲂ сла́вы селе́нїе , ѿ сїѡ́на преставлѧ́етсѧ ,
к̾ нбⷭ҇нᲂмꙋ жили́щꙋ , и҆дѣ́же гла́съ чи́стъ пра́з̾днꙋющихъ , гла́съ несказа́нна
ра́дᲂванїѧ , и҆ в̾ весе́лїи вᲂпїю́щихъ хрⷭ҇то́ви , препрᲂсла́вленыи ѻ҆ц҃ъ
на́шихъ бж҃е бл҃гᲂслᲂве́нъ є҆сѝ .

=и҆́нъ , і҆рмоⷭ҇ . Н=епᲂслꙋжи́ша тва́ри . ~Всѧ́къ гра́дъ ра́дꙋетсѧ пра́зднꙋѧ
вѣ́рнѡ , с̾ но́вымъ сїѡ́нᲂмъ . цр҃ь бᲂ є҆гѡ̀ кро́ткѡ прише́лъ є҆́сть , не на
жребѧ́ти ꙗ҆́кᲂже пре́жде , на ѻ҆́бразѣ же , спаса́ѧ вѣ́рᲂю пᲂю́щїѧ . бж҃е
бл҃гᲂслᲂве́нъ є҆сѝ . ~Рѣ́чь бжⷭ҇твенаѧ беспло́тныхъ и҆спо́лнисѧ . и҆́же гла́са
гдⷭ҇нѧ ᲂу҆слы́шавше пре́жде , ны́нѣ ви́дѣхᲂмъ ѡ҆бли́чїе є҆гѡ̀ , ꙗ҆́снѡ
прᲂсвѣща́еми , свѣтᲂда́тельными сїѧ́нїи тᲂгѡ̀ ꙗ҆вле́нїѧ . ~Веселѧ́тсѧ
съ земны́ми нбⷭ҇наѧ , и҆ сра́дꙋютсѧ всѣ́хъ ст҃ы́хъ мно́жествᲂ . цр҃їе и҆
кнѧ́зи , бᲂга́тїи и҆ ᲂу҆бо́зїи пра́зднꙋютъ , ꙗ҆́вльшꙋсѧ дне́сь бжⷭ҇твенᲂмꙋ
ѻ҆́бразꙋ .= боⷢ҇ .= ~Сщ҃е́нницы в̾ пра́вдꙋ ѡ҆блецы́тесѧ , и҆ всѝ прпⷣбнїи
вᲂзра́дꙋйтесѧ свѣ́тлѡ . сѐ ᲂу҆́бѡ ᲂу҆гᲂто́ва свѣти́льникъ на́мъ хрⷭ҇то́съ ,
є҆́же ѻ҆́браза свᲂегѡ̀ бг҃ᲂдѣ́льнᲂе пᲂдо́бїе , є҆́же прїѧ́тъ ѿ дв҃ы .

=и҆́нъ , і҆рмо́съ . Н=еи҆зрече́ннᲂе чꙋ́дᲂ . ~Къ бг҃ᲂвидѣ́нїю ѻ҆́чи
ᲂу҆гᲂто́вимъ , и҆ дᲂсто́йнѡ пᲂтщи́мсѧ ѻ҆́бразъ ви́дѣти хрⷭ҇то́въ , всѣ́мъ
честны́и вᲂ спасе́нїе на́мъ пᲂю́щимъ , и҆зба́вителю бж҃е бл҃гᲂслᲂве́нъ є҆сѝ .=
Ꙗ҆́=кᲂже на ѳавѡ́рскꙋю го́рꙋ вᲂзнᲂси́ми , вᲂсхо́дными ѻ҆чесы̀ ᲂу҆ма̀ , зарю̀
свѣ́тлꙋ в̾ бг҃ᲂвᲂчл҃ченїи хрⷭ҇то́вѣ ви́дѧще , є҆динᲂсᲂста́внѣ , в̾ двꙋ́ же
є҆стествꙋ̀ , бг҃ᲂсло́вѧще є҆гѡ̀ во́ вѣки . =сла́ва . П=ра́зднꙋющихъ и҆
веселѧ́щихсѧ , ᲂу҆се́рднᲂ же ѡ҆́ гдⷭ҇ѣ всѣ́хъ гла́съ , пѣ́нїе на́ше
да сᲂста́витсѧ . и҆ да и҆спо́лнитсѧ сᲂгла́снᲂ пᲂю́щихъ , и҆зба́вителю бж҃е
бл҃гᲂслᲂве́нъ є҆сѝ . =и҆ ны́нѣ , боⷢ҇ .= ~Въ дв҃ства ꙗ҆́кѡ свѣтла̀ є҆ди́на
дᲂбро́тахъ , сᲂдѣ́телѧ бы́сть пита́тельница , скве́рнꙋ на́шꙋ всю̀ ѡ҆чи́стила
є҆сѝ бг҃ᲂрᲂди́тельнице , ю҆́же ѿ грѣха̀ пᲂю́щимъ , бж҃е бл҃гᲂслᲂве́нъ є҆сѝ .

=катава́сїѧ : Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ , нᲂ
ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи и҆́же
ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . П=ла́мень прᲂхлажда́ющь прпⷣбныѧ , нечести́выѧ же
пᲂпалѧ́ющь , а҆́нг҃лъ бж҃їи всемо́щныи , пᲂказа̀ ѻ҆́трᲂкᲂмъ . живᲂнача́льныи же
и҆сто́чникъ сᲂдѣ́ла бцⷣꙋ , тлю̀ сме́рти , и҆ живо́тъ тᲂча́щꙋ пᲂю́щимъ ,
сᲂдѣ́телѧ є҆ди́нагѡ пᲂе́мъ , и҆зба́вленнїи и҆ превᲂзно́симъ вᲂ всѧ̀ вѣ́ки .
~Гл҃ы пᲂслѣ́дᲂвахꙋ , бжⷭ҇твенᲂмꙋ кᲂвче́гꙋ сщ҃е́ннᲂмꙋ , всѐ мно́жествᲂ
бг҃ᲂсло́вецъ в̾ сїѡ́нѣ , ка́мѡ и҆́деши нн҃ѣ ски́нїе зᲂвꙋ́ще , бг҃а жива́гѡ
не ѡ҆скꙋдѣ́й призира́ющи вѣ́рᲂю пᲂю́щїѧ , сᲂдѣ́телѧ є҆ди́нагѡ пᲂе́мъ
и҆зба́вленїи , и҆ превᲂзно́симъ є҆гѡ̀ во́ вѣки . ~Ꙗ҆́кѡ да вᲂздѣ́вши рꙋ́цѣ ,
и҆схо́диши всенепᲂро́чнаѧ , рꙋ́цѣ и҆́миже бг҃а нᲂси́ла є҆сѝ пло́тїю ,
съ дерзнᲂве́нїемъ ꙗ҆́кѡ мт҃и речѐ к̾ рᲂжде́ннᲂмꙋ , ꙗ҆́же ми да́лъ є҆сѝ ,
во́ вѣки сᲂхранѝ вᲂпїю́щїѧ ти , сᲂдѣ́телѧ є҆ди́нагѡ пᲂе́мъ и҆зба́вленїи , и҆
превᲂзно́симъ є҆гѡ̀ во́ вѣки .

=и҆́нъ , і҆рмо́съ . Ѻ҆́=трᲂки бл҃гᲂчести́выѧ . ~Сᲂверше́нъ сы́и пᲂ сꙋществꙋ̀ ,
бг҃ъ и҆ чл҃къ ви́дѣнъ бы́сть . сᲂверше́нѡ спаса́ѧ пᲂ ѡ҆бᲂемꙋ̀ , свᲂѧ̀ вᲂи́стинꙋ
сво́йства . ꙗ҆́кѡ бг҃ъ бᲂ чл҃ческїи ѻ҆́бразъ ᲂу҆вѣрѧ́ѧ , беспло́тнѣ
вᲂѡ҆бразѝ . є҆го́же на́мъ ꙗ҆́кѡ стѣ́нꙋ и҆ пᲂкро́въ дарᲂва́лъ є҆́сть . ~Вᲂзнесѝ
ро́гъ бж҃їи сло́ве , и҆спᲂвѣ́дающихъ тѧ̀ бг҃а и҆ чл҃ка , и҆ бг҃ᲂначерта́ннᲂмꙋ
ѻ҆́бразꙋ пᲂклᲂнѧ́ющихсѧ , и҆́мже живо́тъ вѣ́чныи , всѣ́мъ дарᲂва́сѧ вѣ́рнымъ .
и҆ ᲂу҆празднѝ пᲂга́нскаѧ шата́нїѧ , твᲂеѧ̀ невѣ́дꙋщихъ бжⷭ҇твеныѧ си́лы .
~Свѣ́титсѧ но́ваѧ цр҃кви , сла́вы бᲂ свѣ́тъ вᲂсїѧ́лъ є҆́сть ,
плᲂтᲂпᲂдᲂбᲂзра́чнᲂе ѡ҆бли́чїе бг҃а на́шегѡ . беспло́тнᲂе же ᲂу҆красѝ , є҆ди́нъ
ꙗ҆́кᲂже вѣ́сть са́мъ . лицѐ свᲂѐ прᲂсвѣти́въ , на спасе́нїе люде́й
хрⷭ҇тᲂи҆мени́тыхъ .= боⷢ҇ .= ~Всю̀ ѡ҆ст҃и́лъ є҆́сть тва́рь , пре́жде ѿ ст҃а́гѡ
тѝ вᲂсїѧ̀ чре́ва дв҃ᲂ . нᲂ превᲂсїѧ́лъ є҆́сть тᲂгѡ̀ па́че дне́сь , ꙗ҆́кѡ
ѿ незахᲂди́мыхъ ꙗ҆́вльшꙋсѧ , тᲂгѡ̀ бжⷭ҇твенᲂмꙋ ѻ҆́бразꙋ . ѿ землѝ пᲂга́нскїѧ
пресла́внѡ , да́въ на спасе́нїе вѣ́рнымъ лю́демъ и҆ гра́дꙋ .

=и҆́нъ , і҆рмо́съ . Т=ѣ́лᲂ ѕло́бы бг҃ᲂпрᲂти́внᲂе . ~Пᲂ бжⷭ҇твенᲂмꙋ є҆стествꙋ̀
сп҃се , сы́и всѣ́мъ неви́димъ , пᲂ чл҃ческᲂмꙋ же , а҆́ще и҆ ви́димъ чл҃къ ,
пи́санъ без̾ шаро́въ , вᲂѡ҆брази́въ себѐ . прᲂсвѣще́нїемъ твᲂегѡ̀ лица̀
самᲂзри́магᲂ , свᲂегѡ̀ раба̀ нелиши́лъ є҆сѝ . блгⷭ҇ви́те всѧ̀ дѣ́ла гдⷭ҇нѧ
гдⷭ҇а .= С=амᲂначерта́ннᲂе первᲂѡ҆бра́знᲂе сп҃са , и҆з̾ѡ҆браже́нїе
пᲂдᲂбᲂзра́чнѡ , бг҃ᲂдѣ́льныи ѻ҆́бразъ зрѧ́ще , и҆́же всѣ́ми владѧ́щїи
и҆збра́нныи , сᲂ бл҃гᲂгᲂвѣ́нїемъ и҆ че́стїю , ꙗ҆́кѡ надѣ́ющїисѧ на́нь ,
пᲂкрыва́ютсѧ и҆ ᲂу҆твержа́ютсѧ . =блгⷭ҇ви́мъ ѻ҆ц҃а и҆ сн҃а и҆ ст҃а́гѡ дх҃а
гдⷭ҇а . П=а́че мѡѷсе́ѧ бг҃ᲂви́дца , бг҃ᲂпи́санныѧ скрижа́ли прїе́мшагѡ ,
вᲂзвели́чилсѧ є҆сѝ чⷭ҇тны́и мѣстᲂ нача́льниче , прїѧ́тъ честно́е пᲂсла́нїе
бж҃їѧ сло́ва , бл҃жа́щее тѧ̀ , бл҃гᲂче́стїю вѣ́рᲂвавша , и҆́же ника́кᲂже ви́дѣ
чꙋдᲂдѣ́йствїѧ . =и҆ нн҃ѣ , боⷢ҇ .= ~Вᲂ двᲂю̀ є҆стествꙋ̀ несмѣ́снѡ бг҃ᲂмт҃и ,
є҆ди́нъ сᲂста́въ вᲂплᲂще́ннагѡ , ѿ пречи́стыхъ тѝ крᲂве́й ви́дѧще , бг҃а же и҆
чл҃ка и҆спᲂвѣ́даемъ , тᲂго́же ѿ ѻ҆ц҃а без̾лѣ́тна пре́жде вѣ́къ , без̾стра́стнᲂ
и҆ неи҆злїѧ́ннᲂ рᲂжде́на .

=катава́сїѧ : Х=ва́лимъ , блгⷭ҇ви́мъ , кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Ѻ҆́трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѻ҆бразꙋ́емᲂ , ны́нѣ же дѣ́йствꙋемᲂ ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки .

=пѣ́снь , ѳ҃ . і҆рмо́съ . П=ᲂбѣжда́ютсѧ є҆стества̀ ᲂу҆ста́вы , ѡ҆ тебѣ̀ дв҃ᲂ
чи́стаѧ . дв҃ствꙋетъ бᲂ ржⷭ҇тво̀ и҆ живо́тъ ѡ҆брꙋча́етъ сме́рть . пᲂ ржⷭ҇твѣ̀
дв҃а , и҆ пᲂ сме́рти жива̀ , спаса́еши при́снѡ , бцⷣꙋ тѧ велича́ющїѧ .
~Дивлѧ́хꙋсѧ а҆́нг҃льскїѧ си́лы , в̾ сїѡ́нѣ смᲂтрѧ́юще свᲂегѡ̀ влⷣкꙋ , же́нскꙋю
дш҃ꙋ рꙋка́ма нᲂсѧ́ща . пречи́стѡ бᲂ ро́ждьшей , сн҃ᲂлѣ́пнѡ прᲂвᲂзглаша́ше ,
грѧдѝ чⷭ҇таѧ , съ сн҃ᲂмъ и҆ бг҃ᲂмъ прᲂсла́влена бꙋ́ди . ~Ѡ҆прѧ́та ли́къ
а҆пⷭ҇льскїи , бг҃ᲂпрїѧ́тнᲂе тѣ́лᲂ твᲂѐ , со́ страхᲂмъ зрѧ́ще , и҆ гла́сᲂмъ
ве́лїимъ вѣща́юще , въ нбⷭ҇ныѧ до́мы к̾ сн҃ꙋ вᲂсхо́диши , спаса́й при́снѡ бцⷣе
дᲂстᲂѧ́нїе свᲂѐ .

=и҆́нъ , і҆рмо́съ . В=сѧ́къ зе́менъ . ~Ра́дꙋисѧ та́йнѡ , бж҃їи
хрⷭ҇тᲂлюби́выи нн҃ѣ вели́кїи гра́де , к̾ тебѣ́ бᲂ прїи́де црⷭ҇твꙋѧи все́ю
тва́рїю , бжⷭ҇твенагѡ ра́ди ѡ҆бли́чїѧ , первᲂѡбра́знагѡ пᲂдо́бїѧ , и҆ тебѐ
и҆зво́лилъ є҆́сть и҆збра́ти себѣ̀ в̾ жили́ще . ~Пᲂе́мъ бг҃ꙋ пѣ́снь
бл҃гᲂда́рнꙋю , и҆зво́лившемꙋ бᲂга́тьствᲂ превели́кᲂ , на́мъ пᲂда́ти стѣ́нꙋ
неѡ҆бᲂри́мꙋ , и҆ небла́зненᲂ ᲂу҆тверже́нїе , бг҃ᲂвᲂѡбраже́нныи зра́къ
бжⷭ҇твеныѧ пло́ти є҆гѡ̀ . є҆го́же чтꙋ́ще вѣ́рнїи велича́емъ . =ѽ= па́че ᲂу҆ма̀
чꙋде́съ твᲂи́хъ гдⷭ҇и , и҆́хже сᲂтвᲂрѝ на́мъ на тѧ̀ надѣ́ющимсѧ . ꙗ҆́кᲂже бᲂ
и҆мѣ̀ неи҆зрече́ннᲂ ржⷭ҇тво̀ , та́кѡ и҆ стра́ннѡ всѣ́мъ пᲂказа̀ вᲂѡбраже́нїе ,
зра́ка твᲂегѡ̀ недᲂразꙋ́мнᲂе . є҆го́же чтꙋ́щїѧ ны̀ , и҆зба́ви ѿ всѧ́кагѡ
гнѣ́ва .= боⷢ҇ .= ~Высᲂта̀ вᲂи́стинꙋ , и҆ глꙋбина̀ неи҆зрече́нна , твᲂеѧ̀
та́йны чи́стаѧ . ꙗ҆́кᲂже бᲂ и҆зы́де несказа́ннѡ и҆з̾ тебѐ вы́шнїи , та́кѡ и҆
ви́дѣнъ бы́сть дне́сь , прише́дъ к̾ на́мъ беспло́тнымъ свѣ́тᲂмъ зра́ка є҆гѡ̀ ,
пло́тїю смѣ́шьсѧ ве́щи с̾ земны́ми .

=и҆́нъ , і҆рмо́съ . Ч=тⷭ҇нѣ́йшꙋю херꙋви́мъ . ~Дᲂбро́та недᲂмы́слима
вᲂи́стинꙋ , красо́тъ краснѣ́йши па́че є҆стества̀ , сѐ зри́тсѧ , дᲂсто́йнѡ
жела́ющимъ , притеце́мъ лица̀ ѡ҆сщ҃а́юще .= С=тѣна̀ и҆ ᲂу҆тверже́нїе
держа́внᲂ , ѻ҆рꙋ́жїе ми́рнᲂ , забра́лᲂ неѡ҆бᲂри́мᲂ , невреди́мᲂ всѣ́ми
хитрᲂстьмѝ сᲂпрᲂти́вными , ѡ҆гражде́нїе гра́дꙋ на́шемꙋ дарᲂва́сѧ . =сла́ва .
Ѻ҆́=бразе неи҆змѣ́нныи ѻ҆ч҃ь , сїѧ́нїе сла́вы приснᲂсꙋ́щагѡ свѣ́та . печа́ть
вы́шнѧгᲂ , сло́ве си́лᲂ и҆ мꙋ́дрᲂсте , тѧ̀ бг҃ᲂсло́вꙋющимъ бл҃гᲂпремѣни́тель
бꙋ́ди . =и҆ нн҃ѣ , боⷢ҇ .= ~Оу҆ста́вила є҆сѝ пᲂнᲂше́нїе жена́мъ , взѧла̀ є҆сѝ
ѿ чл҃къ , и҆ пᲂтреби́ла є҆сѝ клѧ́твꙋ . и҆стᲂчи́ла є҆сѝ всѣ́мъ ра́дᲂсть и҆
бл҃гᲂслᲂве́нїе , дв҃ᲂ пречи́стаѧ бг҃ᲂрᲂди́тельнице .

=катава́сїѧ : В=сѧ́къ зе́менъ , да взыгра́етсѧ дх҃ᲂмъ прᲂсвѣща́емъ .
да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ ст҃о́е
ᲂу҆спе́нїе бж҃їѧ мт҃ре . и҆ да пᲂе́тъ , ра́дꙋйсѧ пребл҃же́ннаѧ , бцⷣе чи́стаѧ
прⷭ҇нѡ дв҃ᲂ .

=Дᲂсто́йнѡ є҆́сть . свѣти́лен̾ . С=вѣ́тъ невече́рнїи хрⷭ҇тѐ , прᲂсвѣтѝ
на́съ лица̀ твᲂегѡ̀ зра́кᲂмъ . и҆ свѣ́тлᲂсти ст҃ы́хъ спᲂдо́би , є҆гда̀ сѧ́деши
вᲂзда́ти кᲂмꙋ́ждᲂ пᲂ дѣ́лᲂмъ є҆гѡ̀ , мл҃твами ро́ждьшїѧ тѧ̀ бцⷣы . =два́жды .
сла́ва , и҆ ны́нѣ , пра́здникꙋ . Ѽ= кᲂли́ка вели́чїѧ тебѣ̀ си́льныи сᲂтвᲂрѝ ,
ѿ непло́дныѧ бᲂ рᲂди́сѧ , рᲂдила́ же є҆сѝ дв҃ᲂю , дв҃ᲂю па́ки пребы́вши .
пребыва́еши же пᲂ сме́рти , сме́рти вы́шши чи́стаѧ , и҆ не ѡ҆ставлѧ́ющи ми́ра ,
ѡ҆́ мирѣ мо́лишисѧ .

Н=а хвали́тѣхъ , стихѣ́ры , на ѕ҃ . ѻ҆́бразꙋ . гла́съ , є҃ . поⷣ . р=а́дꙋисѧ .
~Ра́дꙋисѧ пречестны́и ѻ҆́бразе , а҆́нг҃лы пᲂклᲂнѧ́емыи , и҆ а҆да́мꙋ
сᲂзда́тельныи , чл҃кѡмъ вᲂзжелѣ́нныи , и҆ бѣсо́мъ вᲂи́стинꙋ стра́шныи . любвѐ
бж҃їѧ и҆звѣща́нїе . начерта́нїе сла́дкагѡ і҆с҃а . бꙋ́дꙋщихъ бл҃гъ
ѡ҆брꙋче́нїе . вели́кᲂе сᲂкро́вище вселе́нныѧ , никᲂгда́же нищеты̀ бᲂѧ́щеесѧ .
да́рꙋй на́мъ є҆динᲂмы́слїе , ми́ръ и҆ ве́лїю млⷭ҇ть . ~Ра́дꙋисѧ бжⷭ҇твеныи
ѻ҆́бразе , є҆го́же херꙋви́ми ѡ҆б̾стᲂѧ́тъ , и҆ серафи́ми слꙋ́жатъ , и҆ всѧ̀
нбⷭ҇ныѧ си́лы трепе́щꙋтъ . всѧ́ка же тва́рь пᲂслꙋ́шаетъ , и҆ бе́здны бᲂѧ́тсѧ .
и҆́ми же тма̀ ѿгнана̀ бы́сть , и҆ дїа́вᲂлъ ᲂу҆праздни́сѧ . и҆ свᲂбᲂди́сѧ
а҆да́мъ ѿ грѣхо́вныхъ ᲂу҆́зъ , и҆ є҆́ввины ᲂу҆тᲂли́шасѧ сле́зы . да́рꙋй на́мъ
є҆динᲂмы́слїе , ми́ръ и҆ ве́лїю млⷭ҇ть .= Р=а́дꙋисѧ црⷭ҇кїи ѻ҆́бразе ,
краснѣ́йшагѡ дᲂбро́тᲂю , па́че всѣ́хъ сыно́въ чл҃ческихъ , і҆с҃а и҆зба́вителѧ ,
пло́тїю пᲂкры́вша гᲂсѧ . и҆ на взыска́нїе прише́дшагѡ , заблꙋ́ждьшагѡ
вᲂлкᲂхи́щнагѡ ѻ҆вча́те , и҆ на ра́мꙋ пᲂне́сшагѡ , и҆ ѻ҆ц҃ꙋ прине́сшагѡ ,
крⷭ҇то́мъ и҆ кро́вїю ѡ҆чище́нᲂ , да́рꙋй вселе́ннѣй є҆динᲂмы́слїе , ми́ръ и҆
ве́лїю млⷭ҇ть . =та́же , стⷯры , пра́здникꙋ . гла́съ , в҃ . поⷣ . д=о́ме
є҆вфра́фᲂвъ . ~Ра́дꙋисѧ гепсима́нїе ,꙳ до́ме бжⷭ҇твеныи ,꙳ є҆ди́ныѧ бцⷣы ,꙳
в̾ не́мъ же жили́ще сᲂтвᲂрѝ ꙳ пренепᲂро́чнаѧ . ~Всѝ земленᲂро́днїи ,꙳
стеце́мсѧ ᲂу҆се́рднѡ ,꙳ сᲂ беспло́тными , пᲂгребстѝ ро́ждьшꙋю ,꙳ твᲂрца̀
тва́ри . ~Влⷣчце блага́ѧ ,꙳ ст҃ѣ́и твᲂѝ рꙋ́цѣ ,꙳ к̾ сн҃ꙋ сѝ вᲂздѣжѝ ,꙳
дш҃елю́бнᲂмꙋ сᲂдѣ́телю ,꙳ ᲂу҆ще́дрити рабы̀ свᲂѧ̀ .

=сла́ва . гла́съ , д҃ . Д=а ка́плютъ ѻ҆́блацы сла́дᲂсть , и҆ го́ры
да взыгра́ютсѧ ра́дᲂстнѡ , ѡ҆ пресла́вныхъ вели́чїи хрⷭ҇та̀ бг҃а на́шегѡ .
вчера́ бᲂ на ѳавѡ́рстѣй гᲂрѣ̀ , свѣ́тъ ѡ҆блиста̀ бжⷭ҇тва̀ , ᲂу҆вѣрѧ́ѧ
ᲂу҆ченикѡ́мъ верхо́вныѧ , мѡѷсе́ѧ же и҆ и҆лїю̀ сᲂ сла́вᲂю пред̾ста́ви , тᲂгѡ̀
свидѣ́тельствꙋющихъ , зако́нᲂмъ ѡ҆блада́юща , и҆ живы́ми и҆ ме́ртвыми владѧ́ща .
дне́сь пᲂсредѝ вселе́нныѧ , свѣтᲂза́рнᲂе вᲂѡ҆браже́нїе вᲂсїѧ̀ . ᲂу҆вѣрѧ́ѧ
всѧ́ческаѧ , ꙗ҆́кѡ то́й є҆́сть вᲂчл҃чивыисѧ бг҃ъ на́шъ . є҆мꙋ́же вᲂпїе́мъ ,
сла́ва хрⷭ҇тѐ чл҃кᲂлю́бїю твᲂемꙋ̀ . =и҆ ны́нѣ . гла́съ , а҃ . П=ᲂдᲂба́ше
самᲂви́дцемъ сло́вꙋ и҆ слꙋга́мъ , и҆ є҆́же по́ плᲂти мт҃ри є҆гѡ̀ ᲂу҆спе́нїе
ви́дѣти , кᲂне́чнᲂе є҆ли́кѡ на не́й та́иньствᲂ , да нето́кмѡ є҆́же ѿ землѝ
сп҃сᲂвᲂ вᲂсхᲂжде́нїе ᲂу҆́зрѧтъ , нᲂ и҆ ро́ждьшїѧ є҆гѡ̀ преставле́нїе
свидѣ́тельствꙋютъ . тѣ́мже ѿ всю́дꙋ бжⷭ҇твеннᲂю си́лᲂю сᲂбра́вшесѧ , сїѡ́на
дᲂстиго́ша . и҆ на́ нб҃ᲂ и҆дꙋ́щꙋю пред̾сыла́хꙋ , вы́шшꙋю херꙋви́мъ . є҆́йже и҆
мы̀ с̾ ни́ми пᲂкланѧ́емсѧ , ꙗ҆́кѡ мᲂлѧ́щейсѧ ѡ҆ дш҃а́хъ на́шихъ .

С=лавᲂсло́вїе вели́кᲂе . п=ᲂ трист҃о́мъ , трᲂпа́рь ѻ҆́бразꙋ , сла́ва , и҆
нн҃ѣ , пра́здникꙋ . =и҆ є҆=ктенїѝ . =и҆ ѿпꙋ́стъ .= ~ча́съ , а҃ й . =и҆
к=ᲂне́чныи ѿпꙋ́стъ .

~На часѣ́хъ , трᲂпа́рь , пра́здникꙋ . сла́ва , ѻ҆́бразꙋ . пᲂ трⷭ҇то́мъ , и҆ пᲂ
ѻ҆́ч҃е на́шъ , кᲂндакѝ , премѣнѧ́емъ : пра́здникꙋ , и҆ ѻ҆́бразꙋ .

Н=а литꙋргі́и , б=л҃же́нна , ѿ кано́на , пра́здникꙋ , пѣ́снь , а҃ ѧ , на д҃ .
=и҆= ѿ кано́на , ѻ҆́бразꙋ , д҃ гѡ , гла́са , пѣ́снь , ѕ҃ ѧ , на д҃ .

П=ᲂ вхо́дѣ : т=рᲂпа́рь , ѻ҆́бразꙋ , и҆ пра́здникꙋ . ~сла́ва , кᲂнда́къ ,
ѻ҆́бразꙋ . и҆ ны́нѣ , пра́здникꙋ .

=прᲂки́менъ , ѱл҃о́мъ дв҃дᲂвъ . В=ᲂспо́йте гдⷭ҇еви пѣ́снь но́вꙋ , ꙗ҆́кѡ
ди́вна сᲂтвᲂрѝ гдⷭ҇ь . =сти́хъ . в=и́дѣша всѝ кᲂнцы̀ землѝ спасе́нїе бг҃а
на́шегᲂ . =а҆пⷭ҇лъ , к=̾кᲂлᲂсса́емъ . заⷱ҇ , с҃и . =та́же , рѧдᲂвы́и , а҆пⷭ҇лъ .
а҆ллилꙋ́їѧ . Г=дⷭ҇и вᲂ свѣ́тѣ лица̀ твᲂегѡ̀ по́йдемъ , и҆ ѡ҆ и҆́мени твᲂе́мъ
вᲂзра́дꙋемсѧ во́ вѣки . =є҆ѵⷢ҇а́лїе , ѿ= лꙋкѝ . заⷱ҇ , м҃и , ѿ пᲂлꙋ̀ .
=та́же , рѧдᲂво́е , є҆ѵⷢ҇а́лїе .=

~задᲂсто́йнѡ : ~Пᲂбѣжда́ютсѧ є҆стества̀ ᲂу҆ста́вы . =прича́стенъ , г=дⷭ҇и вᲂ
свѣ́тѣ лица̀ твᲂегѡ̀ по́йдемъ , и҆ ѡ҆ и҆́мени твᲂе́мъ вᲂзра́дꙋемсѧ во́ вѣки .

