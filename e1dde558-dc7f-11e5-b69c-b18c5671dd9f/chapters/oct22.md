=МЦⷭ҇А Ѻ҆КТѦБРѦ̀ ВЪ К҃В ДН҃Ь=

=ꙗ҆вле́нїе и҆ко́ны прест҃ы́ѧ влⷣчцы на́шеѧ бцⷣы каза́нскїѧ . =О=у҆ста́вижесѧ
сі́и пра́здникъ пра́зднᲂвати . в̾ црⷭ҇твꙋющѣмъ гра́дѣ мᲂсквѣ̀ , и҆збавле́нїѧ
ра́ди ѿ без̾бо́жныхъ лѧ́хѡвъ . в̾ лѣ́тᲂ се́дмь ты́сѧщь , рк҃а гᲂ . =В=ече́ръ .
блаже́нъ мꙋ́жь , а҃ , а҆нтифо́нъ . =Н=а гдⷭ҇и вᲂзва́хъ , стихѣ́ры , на́ и҃ .
гла́съ , д҃ . поⷣ . ꙗ҆́=кѡ до́блѧ . ~Ꙗ҆́кѡ прекра́сна сло́вꙋ пᲂла́та , и҆
прⷭ҇то́лъ свѣтᲂнᲂси́выи бцⷣе влⷣчце . сᲂпресто́льнᲂе бᲂ сло́вᲂ ѻ҆́ч҃ее , вᲂ
свᲂи́хъ лᲂжесна́хъ вмѣсти́ла є҆сѝ . и҆ ро́ждьши свѣ́тъ незахᲂди́мыи , на́ше
ѡ҆мраче́нїе прᲂсвѣти́ла є҆сѝ . ле́сть ѕмїинꙋ̀ ѿгна́ла є҆сѝ , и҆ тлѣ́нїе
пᲂтреби́ла є҆сѝ . живо́тъ вѣ́чныи ми́рꙋ дарᲂва́ла є҆сѝ , твᲂи́мъ ржⷭ҇тво́мъ .
врата̀ раю̀ ѿве́рзла є҆сѝ . и҆ всѧ̀ бл҃га́ѧ чл҃ческᲂмꙋ є҆стествꙋ̀ дарᲂва́ла
є҆сѝ . нᲂ и҆ ны́нѣ гжⷭ҇е твᲂи́ми мл҃твами , и҆збавлѧ́й рабы̀ свᲂѧ̀ ѿ всѣ́хъ
бѣ́дъ . ~Ꙗ҆́кѡ вели́ка сꙋ́щи цр҃ца и҆ мт҃и , на́ нб҃си превысо́кихъ си́лъ цр҃ю ,
пречи́стѣи сѝ рꙋ́цѣ прᲂсте́рши , мᲂле́бнѡ за ны̀ пред̾стᲂи́ши . и҆ на землѝ
ꙗ҆́кѡ держа́внаѧ пᲂмо́щница , бжⷭ҇твенᲂю сѝ и҆ко́нᲂю ,꙳ и҆ дх҃ᲂмъ с̾ твᲂи́ми
рабы̀ пребыва́еши , и҆ ве́селѡ спаса́еши , и҆ и҆збавлѧ́еши ѿ всѧ́кїѧ напа́сти ,
бл҃гᲂче́стнѡ бцⷣꙋ тѧ̀ и҆спᲂвѣ́дающихъ . ~Ꙗ҆́кѡ златᲂза́рныи ра́й , и҆ мѣ́стᲂ
прекра́снᲂе , и҆ бг҃ᲂпрᲂсвѣще́ннᲂе , и҆ дре́вᲂ ст҃о́е , дх҃ᲂмъ ст҃ы́мъ
ѡ҆сѣне́нᲂе , вмѣсти́лище свѣ́та невече́рнѧгѡ , тебѐ свѣ́дꙋщимъ , ꙗ҆́снѡ
немерца́ющисѧ бжⷭ҇твенᲂю лꙋче́ю , младе́нцемъ твᲂи́мъ свѣ́тиши все́й тва́ри .
є҆го́же мᲂлѧ́щи цр҃це бцⷣе , спасѝ лю́ди , к̾ тебѣ̀ прибѣга́ющїѧ ѿ всѣ́хъ
бѣ́дъ . ~Ꙗ҆́кѡ пᲂрфи́рᲂю цр҃ьскᲂю и҆ вѵ́ссᲂмъ , и҆ко́нᲂю твᲂе́ю , и҆ твᲂегѡ̀
сн҃а бцⷣе , цр҃кви бж҃їѧ прᲂсвѣти́вшисѧ , красꙋ́етсѧ чꙋдесы̀ . дне́сь
ꙗ҆вле́нїемъ всѣ́хъ сᲂзыва́етъ пра́з̾днᲂвати . па́че сїѧ́нїѧ сл҃нчнагᲂ ,
бл҃гᲂда́тїю ст҃а́гѡ дх҃а блиста́ющисѧ . на бᲂлѧ́щихъ и҆ недꙋ́жныхъ
и҆сцѣле́нїѧ , и҆сто́чники и҆стᲂча́ющи . и҆ всѣ́мъ да́рꙋющи бᲂга́тꙋю млⷭ҇ть .

=и҆́ны стихѣ́ры . гла́съ , и҃ .= ~Высо́кїи цр҃ю непᲂсти́жимыи , сᲂ ѻ҆ц҃е́мъ
сѣдѧ́и на прⷭ҇то́лѣ , и҆ бжⷭ҇твенымъ дх҃ᲂмъ , бл҃гᲂвᲂли́лъ є҆сѝ рᲂди́тисѧ
на землѝ , ѿ дв҃цы неи҆скꙋсᲂбра́чныѧ і҆с҃е . ᲂу҆щедрѧ́ѧ свᲂѐ сᲂзда́нїе
чл҃ческᲂе є҆стество̀ , неи҆зрече́нными дᲂбро́тами . прїимѝ твᲂеѧ̀ мт҃ре ,
принᲂси́мыѧ тѝ за ны̀ мл҃твы , и҆ не пᲂмѧнѝ без̾зако́нїи на́шихъ . нᲂ
пᲂми́лꙋй и҆ спасѝ дш҃а на́ша ꙗ҆́кѡ милᲂсе́рдъ . =два́жды . П=реклᲂни́въ нб҃са
цр҃ь сла́вы , сни́де ѡ҆бнᲂви́ти а҆да́ма , престꙋпле́нїемъ всегѡ̀ и҆стлѣ́вшагѡ ,
всели́тисѧ в̾ тѧ̀ чи́стаѧ дв҃ᲂ . и҆ рᲂди́сѧ ключа̀ дв҃ьства нерꙋши́въ . и҆
на рꙋкꙋ̀ твᲂе́ю смире́нъ младе́нецъ , и҆́же а҆рха́нг҃лѡмъ цр҃ь нᲂша́шесѧ . и҆
ны́нѣ твᲂю̀ мᲂли́твꙋ прїе́млетъ , и҆ прᲂше́нїе твᲂѐ вᲂ все́мъ и҆спᲂлнѧ́етъ
бцⷣе , ꙗ҆́кѡ тво́й сн҃ъ и҆ бг҃ъ . є҆мꙋ́же ᲂу҆се́рднѡ мᲂли́сѧ , да спасе́тъ дш҃а
на́ша ꙗ҆́кѡ млрⷭ҇дъ . ~Па́че ски́нїи мѡѷсе́ѡвы , пᲂ ѻ҆́бразꙋ нбⷭ҇нᲂмꙋ
сᲂтвᲂре́ныѧ . всю́ тѧ бг҃ъ ѡ҆ст҃и́лъ є҆́сть бцⷣе , дх҃ᲂмъ ст҃ы́мъ ве́сь всели́сѧ
в̾ тѧ̀ , всегѡ̀ челᲂвѣ́ка ѡ҆живѝ . тѣ́мъ и҆ твᲂегѡ̀ ѻ҆́браза и҆ко́на , па́че
а҆арѡ́нѧ кїѡ́та , напо́лнисѧ бл҃гᲂда́ти бж҃їѧ , и҆стᲂча́етъ ѡ҆сщ҃е́нїе
дш҃а́мъ и҆ тѣлесе́мъ . и҆ и҆́же любе́знѡ пᲂклᲂнѧ́ющесѧ , про́симъ ѿ тебѐ
вели́кїѧ ми́лᲂсти . да спасе́ши дш҃а на́ша , бл҃гᲂслᲂве́наѧ пᲂмо́щнице .

=сла́ва , и҆ нн҃ѣ . гла́съ , и҃ . П=рїидѣ́те вᲂз̾ра́дꙋемсѧ , держа́внѣй
застꙋ́пницѣ ро́да на́шегѡ цр҃цѣ бцⷣѣ . прїидѣ́те къ ти́хᲂмꙋ є҆ѧ̀ чꙋ́днᲂмꙋ
пᲂчита́емꙋ а҆́нг҃лы честно́мꙋ пᲂклᲂни́мсѧ ѻ҆́бразꙋ . дае́тъ бᲂ вѣ́рнымъ
незави́стныѧ да́ры цѣле́бныѧ ми́лᲂсти , ѿ неи҆стᲂщи́магѡ и҆сто́чника ст҃ы́ѧ
и҆ко́ны , неѡ҆скꙋ́днᲂю бл҃гᲂда́тїю и҆стᲂча́ющи . тмы̀ и҆збавлѧ́етъ на́съ ,
и҆скꙋше́нїи и҆ бѣ́дъ , и҆ всѧ́кᲂгѡ грѣха̀ , бл҃гᲂче́стнѡ бг҃ᲂпрїѧ́тнѡ
прᲂславлѧ́ющихъ и҆ чтꙋ́щихъ , свѣ́тлᲂе и҆ чꙋ́днᲂе бг҃ᲂмт҃ре ст҃ы́ѧ и҆ко́ны
ꙗ҆вле́нїе , вᲂспѣва́емъ зᲂвꙋ́ще . ра́дꙋисѧ любе́зныи ми́рꙋ пᲂмо́щницы на́шеѧ
ѻ҆́бразъ , вᲂ спасе́нїе дш҃а́мъ на́шимъ . =та́же , вы́хᲂдъ . прᲂки́менъ ,
дню̀ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́й же глава̀
дᲂсѧза́ше дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ
не́й . гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ
ѻ҆ц҃а твᲂегѡ̀ , и҆ бг҃ъ і҆саа́кѡвъ , небо́йсѧ . землѧ̀ на не́й же ты̀ спи́ши ,
тебѣ̀ да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ нбⷭ҇наѧ .

Ѿ= пррⷪ҇чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ в̾ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи въ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂзлю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бᲂ
ѻ҆́бразᲂмъ пᲂживе́ши мно́гѡ лѣ́тъ , и҆ прилᲂжа́т̾тисѧ лѣ́та живᲂтꙋ̀ .

Н=а литі́и , стихѣ́ры . гла́съ , в҃ . Ꙗ҆́=кѡ вᲂи́стинꙋ дре́внѧгѡ кїѡ́та
пречестнѣ́е , є҆гда̀ дв҃дъ со́бравъ чи́ны ликᲂствᲂва́ше , па́че ны́нѣ бжⷭ҇твенаѧ
бг҃ᲂро́дичнаѧ и҆ко́на . є҆́йже пред̾стᲂѧ́тъ ст҃ы́хъ сᲂбо́ри , с̾ чи́ньми
а҆́нг҃лъ . цр҃и́ же и҆ кн҃зи , и҆ всѐ хрⷭ҇тᲂи҆мени́тыхъ люде́й мно́жествᲂ ,
дᲂсто́йнѡ бл҃жа́тъ мт҃рь бж҃їю . и҆ прᲂславлѧ́ютъ рабᲂлѣ́пнᲂ , и҆ чтꙋ́тъ и҆
пᲂкланѧ́ютсѧ . и҆ мо́лѧт̾тисѧ по́ бз҃ѣ , да ми́ръ ᲂу҆мири́ши въ правᲂсла́вїи ,
и҆ цр҃ьскїѧ скѵ́петры ᲂу҆тверди́ши . и҆ спасе́ши ѿ всѣ́хъ ѕѡ́лъ твᲂѧ̀ рабы̀ ,
ꙗ҆́кѡ є҆ди́на бл҃гᲂслᲂве́наѧ . ~Пред̾стᲂѧ́тъ тѝ гжⷭ҇е бцⷣе , пред̾ и҆ко́нᲂю
пречⷭ҇тагѡ ѻ҆́браза , ст҃ль сᲂсло́вїе . цр҃їе и҆ кн҃зи , и҆ всѝ лю́дїе ,
и҆́нᲂцы и҆ прᲂсті́и . вѣ́дꙋще тѧ̀ вᲂи́стинꙋ пᲂмо́щницꙋ си́льнꙋ и҆ непᲂбѣди́мꙋ ,
мᲂле́нїѧ принᲂси́ти , ѿ всеѧ̀ дꙋшѝ , пᲂд̾виза́ютъ и҆ бдѧ́тъ на мл҃твꙋ
к̾ бг҃ꙋ , тре́бꙋюще твᲂеѧ̀ по́мᲂщи . да вᲂз̾дѣ́жеши бг҃ᲂно́снїи сѝ рꙋ́цѣ , и҆
мо́лиши за́ миръ . вᲂньмѝ и҆ ᲂу҆слы́ши влⷣчце , и҆ пᲂда́ждь ᲂу҆тѣше́нїе
рабо́мъ свᲂи́мъ , да́же не ѡ҆дᲂлѣ́ютъ ны̀ грѣхѝ на́ша тѧ́жкїѧ и҆ лю́тыѧ .
твᲂеѧ́ бᲂ всегда̀ тре́бꙋемъ всѝ по́мᲂщи . =гла́съ , и҃ . П=е́рвѣй написа́вшисѧ
твᲂегѡ̀ ѻ҆́браза и҆ко́нѣ , є҆ѵⷢ҇а́льскихъ та́инъ бл҃гᲂвѣ́стникᲂмъ , и҆ к̾ тебѣ̀
цр҃цѣ принесе́нѣ . да ᲂу҆сво́иши тꙋ̀ , и҆ си́льнꙋ сᲂдѣ́лаеши спастѝ чтꙋ́щихъ
тѧ̀ . и҆ пᲂра́дᲂвасѧ ꙗ҆́кѡ сы́и ми́лᲂстива , спасе́нїю на́шемꙋ сᲂдѣ́тельница .
ꙗ҆́кѡ ᲂу҆ста̀ и҆ гла́съ и҆ко́нѣ бы́вши . ꙗ҆́кᲂже и҆ бг҃а внегда̀ зачина́ющи
во́ чревѣ , пѣ́снь вᲂспѣ́ла є҆сѝ . сѐ ѿ ны́нѣ бл҃жа́тъ мѧ̀ всѝ ро́ди . и҆
на тꙋ̀ зрѧ́щи глаго́лѧ вкꙋ́пѣ и҆ со́ властїю , с̾ си́мъ ѻ҆́бразᲂмъ бл҃гᲂда́ть
мᲂѧ̀ и҆ си́ла . и҆ мы̀ вᲂи́стинꙋ вѣ́рꙋемъ , ꙗ҆́кѡ сѐ рекла̀ є҆сѝ гжⷭ҇е , си́мъ
ѻ҆́бразᲂмъ с̾ ва́ми є҆́смь . є҆́йже бл҃гᲂгᲂвѣ́йнѡ пред̾стᲂѧ́ще ,
пᲂклᲂнѧ́емтисѧ рабѝ твᲂѝ . пᲂсѣтѝ на́съ твᲂи́ми мт҃рьними щедро́тами .
=гла́съ , з҃ . Г=ᲂра̀ є҆сѝ вели́каѧ и҆ пресла́внаѧ , па́че гᲂры̀ сина́йскїѧ
бцⷣе . ѻ҆на́ бᲂ нетерпѧ́щи сни́тїѧ сла́вы бж҃їѧ , вᲂ ѻ҆́бразѣхъ и҆ сѣ́нехъ ,
ѻ҆гне́мъ вᲂз̾гара́шесѧ , и҆ гро́ми и҆ мо́лнїѧ та́мѡ бы́ша . ты́же всегѡ̀
в̾ себѣ̀ бжⷭ҇твенагѡ ѻ҆гнѧ̀ сꙋ́щи бж҃їѧ сло́ва , во́ чревѣ неѡ҆па́льнѡ нᲂси́ла
є҆сѝ , и҆ ѿ сᲂсцꙋ̀ твᲂе́ю млеко́мъ пита́ла є҆сѝ , ма́нїемъ нᲂсѧ́щагѡ всѧ̀ .
и҆ мт҃рьне дерзнᲂве́нїе к̾ немꙋ̀ и҆мꙋ́щи , пᲂмᲂзѝ влⷣчце вѣ́рнѡ пра́з̾днꙋющимъ
тво́й честны́и пра́з̾дникъ , и҆ незабꙋ́ди ми́лᲂстивнѡ пᲂсѣща́ющи . прїѧ́ла
є҆сѝ ѿ́ бг҃а да́ръ стро́ити и҆ пᲂкрыва́ти , хрⷭ҇тᲂи҆мени́тᲂе ста́дᲂ рабы̀
свᲂѧ̀ . =сла́ва , и҆ нн҃ѣ . гла́съ , ѕ҃ . Т=ебѣ̀ всѝ ро́ди чл҃честїи ,
хва́льныѧ да́ры прино́сѧтъ влⷣчце , и҆ мо́лѧтсѧ ꙗ҆́кѡ цр҃цѣ и҆ мт҃ри бж҃їи .
прⷪ҇рцы тѧ премꙋ́дрѡ прᲂпᲂвѣ́даша . лев̾ви́ти бл҃гᲂслᲂви́ша . а҆пⷭ҇ли и҆ мч҃нцы
и҆спᲂвѣ́даша . цр҃їе и҆ кн҃зи пᲂклᲂнѧ́ютсѧ . ст҃ли прᲂпᲂвѣ́даютъ . и҆́нᲂцы и҆
прᲂсті́и бл҃гᲂгᲂвѣ́ютъ . бᲂга́тїи и҆ ᲂу҆бо́зїи , си́рыѧ и҆ вдᲂви́цы , и҆
всѧ́къ во́зрастъ , и҆ всѧ́кѡ приспѣ́ѧнїе , ста́рческᲂе и҆ младе́нческᲂе , пᲂд̾
кро́въ тво́й держа́вныи с̾ вѣ́рᲂю прибѣга́емъ . пᲂкры́й и҆ сᲂблюдѝ гжⷭ҇е
мл҃твами сѝ , и҆ спасѝ ѿ бѣ́дъ дш҃а на́ша .

Н=а стихо́внѣ , стⷯры . гла́съ , а҃ . В=мѣсти́лище чи́стᲂе , свѣ́та пречⷭ҇тагѡ
бцⷣе . ка́кѡ тѧ̀ рабѝ дᲂсто́йнѡ вᲂспѣва́емъ . ꙗ҆́кѡ ꙗ҆вле́нїемъ пречⷭ҇тыѧ тѝ
и҆ко́ны , и҆ превѣ́чнагѡ младе́нца всѣ́хъ ѡ҆свѣща́еши .

=сти́хъ : пᲂмѧнꙋ̀ и҆́мѧ твᲂѐ ,꙳ вᲂ всѧ́кᲂмъ ро́дѣ и҆ ро́дѣ .= =Ѽ= дв҃ᲂ
нескве́рнаѧ , бг҃ᲂра́дᲂваннаѧ . что́ ти тᲂгда̀ такᲂво̀ бл҃гᲂдаре́нїе
принесе́мъ . ꙗ҆́кѡ бл҃же́ннагѡ тѝ ржⷭ҇тва̀ всесїѧ́ющею лꙋче́ю , всѣ́хъ
ѿ тлѣ́нїѧ к̾ жи́зни вᲂз̾вела̀ є҆сѝ .

=сти́хъ : лицꙋ̀ твᲂемꙋ̀ пᲂмо́лѧтсѧ ,꙳ бᲂга́тїи лю́дьстїи . Ѽ= дв҃ᲂ гжⷭ҇е
мт҃и зижди́телева . нбⷭ҇нымъ є҆сѝ чинѡ́мъ ра́дᲂванїе . и҆ чл҃ческᲂмꙋ ро́дꙋ
бл҃гᲂслᲂве́наѧ пᲂмо́щница . мᲂлѝ ѡ҆ спасе́нїи дꙋ́шъ на́шихъ .

=сла́ва , и҆ нн҃ѣ . гла́съ , и҃ . В=ᲂспᲂе́мъ лю́дїе свѣ́тлѡ дв҃дскꙋю пѣ́снь ,
ѻ҆трᲂкᲂви́цѣ невѣ́стѣ бж҃їи , и҆ мт҃ри цр҃ѧ хрⷭ҇та̀ . пред̾ста̀ цр҃ца ѡ҆деснꙋ́ю
тебѣ̀ влⷣкᲂ , рѧ́сны златы́ми ѡ҆дѣ́ѧна , и҆ преꙋкра́шена бжⷭ҇твеными
бл҃гᲂлѣ́пᲂтами . сїю̀ ᲂу҆́бѡ ꙗ҆́кѡ и҆збра́ннꙋю , и҆ до́брꙋю в̾ жена́хъ , па́че
всегѡ̀ ми́ра ᲂу҆дᲂбри́въ , бл҃гᲂвᲂлѝ рᲂди́тисѧ и҆з̾ неѧ̀ , вели́кїѧ ра́ди
млⷭ҇ти . и҆ сїю̀ пᲂмо́щницꙋ лю́демъ свᲂи́мъ дарᲂва̀ , спаса́ти и҆ пᲂкрыва́ти
ѿ бѣ́дъ , всемᲂгꙋ́щею тѝ и҆ бжⷭ҇твенᲂю си́лᲂю . є҆ѧ́же мᲂли́твами хрⷭ҇тѐ бж҃е
пᲂми́лꙋй на́съ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . З=астꙋ́пнице ᲂу҆се́рднаѧ мт҃и бг҃а вы́шнѧгѡ , за всѣ́хъ мо́лиши
сн҃а свᲂегѡ̀ , хрⷭ҇та̀ бг҃а на́шегѡ . всѣ́мъ твᲂри́ши спасти́сѧ , в̾ держа́вныи
тѝ пᲂкро́въ прибѣга́ющимъ . всѣ́хъ на́съ застꙋпѝ гжⷭ҇е цр҃це , и҆́же
в̾ напа́стѣхъ и҆ ско́рбѣхъ , и҆ в̾ бᲂлѣ́знехъ ѡ҆бремене́ныхъ грѣхѝ мно́гими ,
пред̾стᲂѧ́щїѧ и҆ мᲂлѧ́щїѧтисѧ ᲂу҆ми́льнᲂю дш҃е́ю , и҆ сᲂкрꙋше́ннымъ срⷣцемъ ,
пречи́стᲂмꙋ твᲂемꙋ̀ ѻ҆́бразꙋ , и҆ чꙋдᲂтво́рнѣй и҆ко́нѣ , сᲂ слеза́ми
невᲂзвра́тнѡ наде́ждꙋ и҆мꙋ́ще на тѧ̀ , и҆зба́витисѧ ѿ всѣ́хъ ѕо́лъ . всѣ́мъ
пᲂле́знаѧ да́рꙋй , и҆ всѧ̀ спасѝ бцⷣе дв҃ᲂ . ты́ бᲂ є҆сѝ бжⷭ҇твеныи пᲂкро́въ
рабо́мъ твᲂи́м̾ .

Н=а ᲂу҆́трени , на бг҃ъ гдⷭ҇ь , трᲂпа́рь , пра́здникꙋ , три́жды .= П=ᲂ а҃ ,
стихᲂло́гїи , сѣда́ленъ . гла́съ , г҃ .=

~Лю́дїе бл҃гᲂчести́вїи , правᲂвѣ́рнїи сᲂбо́ри хрⷭ҇тᲂи҆мени́тыѧ ,
пристꙋпи́те вѣ́рнѡ всѝ , бжⷭ҇твенᲂмꙋ припа́дающе бж҃їѧ мт҃ре ѻ҆́бразꙋ , и҆́же
на и҆ко́нѣ . и҆сцѣле́нїе бᲂлѧ́щимъ , ра́дᲂстнѡ пᲂдава́етъ . ᲂу҆ѧзвлѧ́етъ же
ѕлᲂсла́вныхъ , ꙗ҆́кѡ стрѣла̀ ѿ́ лꙋка . на́съ всѣ́хъ веселѧ́щи свѣтᲂви́днѡ . и҆
бл҃гᲂда́тїю ѡ҆зарѧ́юще мл҃твами є҆ѧ̀ . =сла́ва , и҆ нн҃ѣ . В=сю́ тѧ бг҃ъ
ѡ҆ст҃и́лъ є҆́сть дв҃ꙋ до́брꙋю , и҆ непᲂро́чнꙋю в̾ жена́хъ прᲂро́ки прᲂѡ҆брази́въ
че́стнѡ . і҆єре́и бл҃гᲂслᲂви́въ , вᲂ ст҃а́ѧ ст҃ы́хъ вселѝ . а҆́нг҃лѡмъ
вᲂспита́въ , с̾ нб҃сѐ пи́щꙋ хлѣ́бъ по́давъ . са́мъ же преблагі́и ,
є҆динᲂро́днᲂе бг҃ъ сло́вᲂ , всели́сѧ в̾ тѧ̀ , и҆ пло́тїю про́йде и҆з̾ тебѐ .
тѣ́мжетисѧ пᲂкланѧ́емъ и҆ чте́мъ , ꙗ҆́кѡ вᲂи́стинꙋ и҆́стиннꙋю сꙋ́щꙋю бцⷣꙋ .

П=ᲂ в҃ , стихᲂло́гїи , сѣда́ленъ . гла́съ , д҃ . Д=а ликᲂствꙋ́етъ свѣ́тлѡ
вѣ́рныхъ всѐ мно́жествᲂ . рыда́етъ же бѣсо́вскᲂе во́инствᲂ , ви́дѧще
мнѡгᲂи҆ме́нныѧ сїѧ́юща пра́здники бж҃їѧ мт҃ре , ᲂу҆бл҃жа́емꙋ бж҃їю мт҃рь ,
бжⷭ҇твеными пѣ́сньми . и҆дѣ́же бᲂ бг҃ᲂпрїѧ́тнѡ сла́витсѧ , пребл҃гᲂслᲂве́наѧ
бцⷣа влⷣчца , бг҃ᲂи҆з̾бра́ннаѧ ѻ҆трᲂкᲂви́ца , непрїѧ́зни паде́нїе .
хрⷭ҇тїа́нᲂмъ же крѣ́пкᲂе ᲂу҆тверже́нїе . =сла́ва , и҆ ны́нѣ . Ѽ=
всебл҃гᲂслᲂве́наѧ бцⷣе влⷣчце , бг҃ᲂи҆з̾бра́ннаѧ ѻ҆трᲂкᲂви́це . свѣ́тлᲂе
прᲂро́ческᲂе сбытїѐ . а҆пⷭ҇льскаѧ пᲂхвало̀ , и҆ мч҃нческᲂе и҆спᲂвѣ́данїе и҆
вѣ́нче . а҆́нг҃лы что́маѧ , и҆ чл҃ческими ро́ды мнѡгᲂпѣ́таѧ . и҆ всегѡ̀ ми́ра
вᲂжделѣ́ннаѧ пᲂмо́щнице , и҆зба́ви рабы̀ свᲂѧ̀ ѡ҆сꙋжде́нїѧ бꙋ́дꙋщагѡ , и҆
є҆́зера ѻ҆́гненагѡ , є҆ди́на бл҃гᲂслᲂве́наѧ .

П=ᲂ пᲂлїєлеѡ́сѣ , сѣда́ленъ . гла́съ , в҃ . П=равᲂвѣ́рнѡ чтꙋ́щїѧ тѧ̀ ,
к̾ тебѣ̀ прибѣга́юща , и҆ко́нѣ твᲂе́й ст҃ѣ́й любе́знѡ пᲂклᲂнѧ́ющасѧ , ѽ бж҃їѧ
мт҃и спасѝ , и҆ неда́ждь в̾ расхище́нїе сᲂпᲂста́тᲂмъ . нижѐ на́йдꙋтъ на ны̀
всѧ̀ ѕла́ѧ , ꙗ҆́же грѣхѝ на́ша ᲂу҆гᲂто́ваша на́мъ . ни без̾зако́нїѧ на́ша
превзы́дꙋтъ на главы̀ на́ша . нᲂ да твᲂѧ̀ мт҃рьнѧѧ к̾ бг҃ꙋ преѡ҆дᲂлѣ́етъ
за ны̀ , бг҃ᲂпрїѧ́тнаѧ мᲂли́тва . =сла́ва , и҆ ны́нѣ . П=речⷭ҇таѧ твᲂѧ̀ и҆ко́на
бцⷣе дв҃ᲂ , врачевство̀ всемꙋ̀ ми́рꙋ дх҃о́внᲂе . к̾ не́й же прибѣга́юще , тебѣ̀
пᲂклᲂнѧ́емсѧ и҆ пᲂчита́емъ , и҆ лᲂбыза́емъ и҆ чте́мъ . и҆сцѣле́ней бл҃гᲂда́ть
пᲂчерпа́юще ѿ неѧ̀ . и҆ недꙋ́гъ тѣле́сныхъ , и҆ дш҃е́вныхъ страсте́й , твᲂи́ми
мᲂли́твами свᲂбᲂжда́емсѧ .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
П=ᲂмѧнꙋ̀ и҆́мѧ твᲂѐ , вᲂ всѧ́кᲂмъ ро́дѣ и҆ ро́дѣ . =сти́хъ . с=лы́ши дщѝ и҆
ви́ждь , и҆ приклᲂнѝ ᲂу҆́хᲂ твᲂѐ . ~всѧ́кᲂ дыха́нїе . =є҆ѵⷢ҇а́лїе , ѿ=
лꙋкѝ . зача́лᲂ , д҃ . ~ѱало́мъ , н҃ .

=сла́ва . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , и҃ . П=рїидѣ́те вᲂз̾ра́дꙋемсѧ , держа́внѣй застꙋ́пницѣ
ро́да на́шегѡ цр҃цѣ бцⷣѣ . прїидѣ́те къ ти́хᲂмꙋ є҆ѧ̀ чꙋ́днᲂмꙋ пᲂчита́емꙋ
а҆́нг҃лы честно́мꙋ пᲂклᲂни́мсѧ ѻ҆́бразꙋ . дае́тъ бᲂ вѣ́рнымъ незави́стныѧ да́ры
цѣле́бныѧ ми́лᲂсти , ѿ неи҆стᲂщи́магѡ и҆сто́чника ст҃ы́ѧ и҆ко́ны , неѡ҆скꙋ́днᲂю
бл҃гᲂда́тїю и҆стᲂча́ющи . тмы̀ и҆збавлѧ́етъ на́съ , и҆скꙋше́нїи и҆ бѣ́дъ , и҆
всѧ́кᲂгѡ грѣха̀ , бл҃гᲂче́стнѡ бг҃ᲂпрїѧ́тнѡ прᲂславлѧ́ющихъ и҆ чтꙋ́щихъ ,
свѣ́тлᲂе и҆ чꙋ́днᲂе бг҃ᲂмт҃ре ст҃ы́ѧ и҆ко́ны ꙗ҆вле́нїе , вᲂспѣва́емъ зᲂвꙋ́ще .
ра́дꙋисѧ любе́зныи ми́рꙋ пᲂмо́щницы на́шеѧ ѻ҆́бразъ , вᲂ спасе́нїе дш҃а́мъ
на́шимъ .

К=ано́нъ ѻ҆диги́трїю прест҃ѣ́й бцⷣѣ , сᲂ і҆рмᲂсо́мъ , на́ ѕ҃ . і҆рмо́съ , пᲂ
двⷤа . твᲂре́нїе сщ҃е́ннᲂ и҆́нᲂка и҆гна́тїѧ . гла́съ , д҃ . пѣ́снь , а҃ .
і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆ сло́вᲂ ѿры́гнꙋ цр҃цѣ
мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀ чꙋдеса̀ .

=запѣ́въ := ~Прⷭ҇та́ѧ гжⷭ҇е бцⷣе спасѝ на́съ . ~Ра́дᲂстнѡ чⷭ҇таѧ , ны́нѣ
наста́вшее хвале́нїе , принᲂша́ю ра́дꙋѧсѧ , и҆ ти́химъ гла́сᲂмъ ѻ҆диги́трїе
вᲂпїю́ ти , ра́дꙋисѧ , и҆ и҆спо́лни мѧ ра́зꙋма , пѣ́ти начина́юща . ~Хрⷭ҇та̀
рᲂди́вшаѧ , ра́дᲂсть на́мъ вѣ́чнꙋю , ѽ ра́дꙋисѧ всепѣ́таѧ , правᲂсла́внымъ
наде́жда , ѻ҆диги́трїе всепѣ́таѧ дв҃це , ра́дᲂсти и҆спо́лни мѧ ми́рᲂви
жела́нныѧ . ~Ликꙋ́ютъ всѝ чл҃цы и҆ а҆́нг҃ли , всегда̀ сᲂгла́снѡ вᲂпїю́ще ,
на́ нб҃си и҆ на землѝ ѻ҆диги́трїе , ра́дꙋисѧ дв҃це , ра́дᲂсти бᲂ ржⷭ҇тво́мъ ти
всѧ́ческаѧ и҆спо́лнила є҆сѝ . ~Ра́дᲂсть ѻ҆диги́трїе , и҆́же со́ страхᲂмъ ти
вᲂпїю́щихъ , ра́дᲂсти спᲂдо́би мт҃и сꙋ́щїѧ ра́дᲂсти , и҆збавлѧ́ющи скᲂрбе́й
всѧ́ческихъ , и҆ всѣ́хъ пᲂми́лꙋй , и҆́же к̾ тебѣ̀ прибѣга́ющихъ .

д=рꙋгі́и кано́нъ , пра́здникꙋ , на и҃ . гла́съ , то́йже . пѣ́снь , а҃ .
і҆рмо́съ , то́йже .=

=запѣ́въ := ~Прест҃а́ѧ гжⷭ҇е бцⷣе спасѝ на́съ . ~Бл҃гᲂгᲂвѣ́ютъ тѝ бцⷣе
а҆́нг҃лѡмъ нача́льницы , и҆ ст҃ы́хъ чи́ны че́стнѡ слꙋ́жатъ . пра́веднїи
красꙋ́ютсѧ , нбⷭ҇ныхъ хᲂда́таицꙋ бл҃жа́тъ тѧ̀ , кꙋ́пнᲂ же и҆ землѧ̀ и҆ нб҃ᲂ
в̾ весе́лїи свѣ́тлѡ вᲂсхвалѧ́ютъ тѧ̀ . и҆ мы̀ грѣ́шнїи млⷭ҇ти про́симъ ,
ѡ҆зарѝ на́ша срⷣца̀ влⷣчце , вᲂспѣ́ти пѣ́снь ст҃ы́ѧ тѝ и҆ко́ны ꙗ҆вле́нїю .
~Прїиди́те сᲂбери́тесѧ хрⷭ҇тᲂи҆мени́тїи лю́дїе , ᲂу҆мы̀ та́йнѡ
ѡ҆чи́стившесѧ , вᲂ ст҃ꙋ́ю цр҃кᲂвь мт҃ре хрⷭ҇та̀ бг҃а на́шегѡ . и҆стᲂча́етъ бᲂ
на́мъ неѡ҆скꙋ́днѡ , ѿ ст҃ы́ѧ и҆ко́ны и҆сто́чникъ дх҃о́венъ , цѣле́бенъ дш҃а́мъ
и҆ тѣ́лᲂмъ , пѣ́снь вᲂпїю́щимъ , бл҃гᲂслᲂве́нъ и҆з̾ тебѐ рᲂжде́исѧ бг҃ъ
на́шъ . ~Диви́тъ пренепᲂро́чнаѧ , и҆ ᲂу҆жаса́етъ всѧ́къ слꙋ́хъ . стра́ннᲂ чꙋ́дᲂ
бжⷭ҇твенагѡ тѝ ржⷭ҇тва̀ . ка́кѡ херꙋви́мскагᲂ твᲂрца̀ зачала̀ є҆сѝ . ка́кѡ
ѻ҆́гнь нестерпи́мыи вᲂ ᲂу҆тро́бѣ нᲂси́ла є҆сѝ . ка́кѡ сꙋ́щꙋю жи́знь пло́тїю
ѡ҆блекла̀ є҆сѝ , и҆ живо́тъ всемꙋ̀ ми́рꙋ пᲂрᲂдила̀ є҆сѝ бг҃а кꙋ́пнѡ и҆ чл҃ка .
~Пᲂд̾ кро́въ тво́й дв҃ᲂ гжⷭ҇е прибѣга́емъ , всѝ ро́ди чл҃честїи . прᲂсвѣтѝ
на́съ свѣ́тᲂмъ ржⷭ҇тва̀ твᲂегѡ̀ , грѣ́шныѧ рабы̀ твᲂѧ̀ мᲂлѧ́щїисѧ прилѣ́жнѡ ,
и҆ кла́нѧющїѧсѧ пречи́стѣй тѝ и҆ко́нѣ , прᲂсѧ́ще ѿ тебѐ прїѧ́ти вели́кїѧ
ми́лᲂсти .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Хрⷭ҇та̀ вы́шнѧгѡ цр҃ѧ , ѽ ра́дꙋисѧ непᲂкᲂлеби́маѧ
чи́стаѧ , и҆ ѡ҆дш҃евле́наѧ пᲂла́тᲂ . ра́дꙋисѧ ѻ҆диги́трїе , ра́дꙋисѧ , тᲂбо́ю
нерꙋши́мъ на́шъ гра́дъ сᲂхранѧ́етсѧ . ~Вмѣсти́ти є҆го́же невᲂзмо́же тва́рь ,
вᲂꙋтро́бꙋ неи҆скꙋсᲂбра́чнꙋю , ѻ҆диги́трїе дв҃це , тѣле́снᲂ вмѣсти́ла є҆сѝ .
тѣ́мже тѝ ра́дꙋисѧ пᲂе́мъ , по́дᲂлгꙋ велича́юще . ~Ра́дᲂсть мнᲂгᲂпѣ́таѧ
ми́рᲂви , ра́дᲂстнѡ ти пᲂю́ще при́снѡ , вѣ́чнꙋющїѧ чи́стаѧ ра́дᲂсти
спᲂдᲂблѧ́емсѧ , твᲂи́ми ма́терними мл҃твами , к̾ ро́ждьшемꙋсѧ и҆з̾ тебѐ
ѻ҆диги́трїе . ~Златꙋ́ю тѧ ста́мнꙋ , и҆ свѣ́щникъ и҆ же́злъ , и҆ трапе́зꙋ
чи́стаѧ , призыва́емъ ѻ҆диги́трїе . и҆ гла́съ є҆́же ра́дꙋисѧ , тебѣ̀ прⷭ҇нѡ
привнᲂша́емъ , с̾ си́ми же и҆мены̀ .

=и҆́нъ і҆рмо́съ , то́йже . К=ꙋ́ю тѝ дᲂсто́йнꙋю пᲂхвалꙋ̀ на́ше принесе́тъ
кᲂне́чнᲂе немᲂже́нїе ; ꙗ҆́кѡ ꙗ҆вле́нїемъ пречⷭ҇тыѧ тѝ бжⷭ҇твеныѧ и҆ко́ны ,
незави́стныѧ и҆сто́чники , цѣле́бныѧ и҆стᲂча́еши , вѣ́рнѡ прибѣга́ющимъ к̾ тебѣ̀
рабо́мъ твᲂи́мъ . ~Бжⷭ҇твеныѧ тѝ и҆ко́ны , ст҃о́е ꙗ҆вле́нїе бцⷣе дв҃ᲂ , ꙗ҆́кѡ
свѣтᲂза́рнᲂе вᲂсїѧ̀ на́мъ сл҃нце . пресла́вныхъ чꙋде́съ лꙋча̀ пꙋща́ющи , тмы̀
лю́тыхъ ѡ҆бстᲂѧ́нїѧ ѿгᲂнѧ́ѧ , сщ҃е́нными твᲂи́ми влⷣчце пред̾ста́тельствы .
~И҆спо́лнила є҆сѝ бл҃гᲂда́ти и҆нᲂгда̀ , первᲂпи́саннꙋю тѝ и҆ко́нꙋ гжⷭ҇е дв҃ᲂ
бцⷣе . и҆ нн҃ѣ та́же бл҃гᲂда́ть и҆́стиньствꙋетъ , сїѧ́нїемъ вѣ́ры чꙋде́съ .
ꙗ҆́кѡ тᲂѧ̀ ра́ди первᲂпи́санны , кᲂ спасе́нїю вѣ́рнѡ к̾ тебѣ̀ по́ бз҃ѣ
прибѣга́ющимъ .= П=ᲂкланѧ́емсѧ бцⷣе твᲂемꙋ̀ пречⷭ҇тᲂмꙋ ѻ҆́бразꙋ , и҆
пресла́дкᲂмꙋ тѝ младе́нцꙋ , превѣ́чнᲂмꙋ и҆ незахᲂди́мᲂмꙋ свѣ́тꙋ хрⷭ҇тꙋ̀ .
и҆́миже спасла̀ є҆сѝ ѿ лю́тыхъ ѕо́лъ , и҆ тлѣ́нїѧ сме́ртнагѡ всѐ чл҃ческᲂе
є҆стество̀ .

=сѣда́ленъ . гла́съ , и҃ .= ~Бжⷭ҇твенїи сло́ва а҆пⷭ҇ли , є҆ѵⷢ҇а́лїѧ
хрⷭ҇то́ва велегла́снїи вселе́ннѣй бл҃гᲂвѣ́стницы , бжⷭ҇твенꙋю цр҃кᲂвь
сᲂзда́вше , въ прест҃о́е твᲂѐ и҆́мѧ бцⷣе . и҆ к̾ тебѣ̀ гжⷭ҇е прихо́дѧтъ ,
мᲂлѧ́ще тѧ прїитѝ на тᲂѧ̀ ѡ҆сщ҃е́нїе . ты́ же ѽ бг҃ᲂмт҃и рекла̀ є҆сѝ ,
и҆ди́те съ ми́рᲂмъ , и҆ а҆́зъ с̾ ва́ми та́мᲂ є҆́смь . ѻ҆ни́ же ше́дше
ѡ҆брѣта́ютъ та́мᲂ на стенѣ̀ цр҃кви , твᲂегѡ̀ влⷣчце ѻ҆́браза пᲂдо́бїе .
бжⷭ҇твенᲂю пи́санᲂ си́лᲂю , шаро́вными пᲂдо́бїи . и҆ ви́дѣвше пᲂклᲂни́шатисѧ ,
и҆ прᲂсла́виша бг҃а . с̾ ни́ми же и҆ мы̀ , бжⷭ҇твенѣй тѝ пᲂкланѧ́емсѧ
и҆ко́нѣ , прᲂсѧ́ще ѿ тебѣ̀ вели́кїѧ ми́лᲂсти . да́рꙋй сᲂгрѣше́нїемъ
ѡ҆ставле́нїе рабо́мъ твᲂи́мъ , є҆ди́на бл҃гᲂслᲂве́наѧ . =сла́ва , и҆ ны́нѣ ,
то́йже .=

=пѣ́снь , д҃ . і҆рмо́съ . С=ѣдѧ́и вᲂ сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречтⷭ҇ыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ра́дꙋисѧ чꙋ́дᲂ
чꙋдесе́мъ , ѻ҆диги́трїе влⷣчце . ра́дꙋисѧ всѣ́мъ ра́дᲂсте , градᲂвѡ́мъ и҆
ве́семъ , непᲂбѣди́мᲂе хрⷭ҇тїа́нскᲂе в̾ бѣда́хъ храни́лище , и҆ пред̾гра́дїе ,
и҆ на врагѝ пᲂбѣжде́нїе . ~Ра́дꙋисѧ , ра́дꙋисѧ , цр҃е́мъ правᲂсла́внымъ
пᲂхвало̀ , и҆ хрⷭ҇тᲂлюби́вымъ во́инствᲂмъ , пᲂкро́въ пребыва́еши всѣ́мъ цр҃цѣ ,
ра́дꙋисѧ ѻ҆диги́трїе , прибѣ́жище всѣ́мъ на́мъ и҆ ᲂу҆тверже́нїе . ~Ра́дꙋисѧ
всѣ́мъ ско́рᲂе в̾ бѣда́хъ и҆збавле́нїе , ра́дꙋисѧ гᲂто́вᲂе всѣ́мъ скᲂрбѧ́щимъ
ᲂу҆тѣше́нїе . ра́дꙋисѧ всепѣ́таѧ , ра́дꙋисѧ ѻ҆диги́трїе всебл҃гᲂслᲂве́наѧ ,
всѣ́мъ немᲂщны́мъ и҆сцѣли́тельнице . ~Ра́дꙋисѧ є҆ѧ́же вели́чїѧ , всѧ̀ тва́рь
сла́вити ᲂу҆́бѡ спѣши́тъ пᲂ дᲂстᲂѧ́нїю , нᲂ невᲂзмᲂга́етъ ѻ҆диги́трїе , и҆
сегѡ̀ ра́ди зᲂве́тъ ти , ра́дꙋисѧ влⷣчце , бг҃ᲂвмѣсти́мᲂе жили́ще .

=и҆́нъ і҆рмо́съ , то́йже . П=ᲂчте́мъ лю́дїе чи́стꙋю в̾ чистᲂтѣ̀ , и҆ко́нꙋ
дв҃ыѧ бцⷣы , и҆ тᲂѧ̀ бжⷭ҇твенагѡ мла́денца хрⷭ҇та̀ бг҃а на́шегѡ . и҆
прикаса́емсѧ тѣ́мены , и҆ лᲂбыза́емъ и҆ прᲂславлѧ́емъ со́ страхᲂмъ и҆
тре́петᲂмъ . пᲂчита́емъ бᲂ и҆ко́нꙋ бл҃гᲂче́стнѡ , пᲂчита́емъ и҆ сᲂѡ҆бра́знᲂе
тᲂѧ̀ первᲂсꙋ́щее . ~Дв҃дъ бжⷭ҇твеныи и҆ чꙋ́дныи прᲂро́къ , и҆здале́ча прᲂви́дѣ
глаго́лѧ . лицꙋ̀ твᲂемꙋ̀ пᲂмо́лѧтсѧ бᲂга́тїи лю́дїе . мы́ же вѣ́рнїи
пᲂкланѧ́емсѧ , и҆ лᲂбыза́емъ честнꙋ́ю и҆ко́нꙋ , дш҃а́ми кꙋ́пнѡ и҆ тѣлесы̀
ѡ҆сщ҃а́емсѧ . ~Є҆ѵⷢ҇а́лїѧ хрⷭ҇то́ва , бг҃ᲂгла́сныи списа́тель лꙋка̀ , бж҃їимъ
манᲂве́нїемъ , всенепᲂро́чныи тво́й написꙋ́етъ ѻ҆́бразъ бцⷣе , и҆ младе́нецъ
тѝ превѣ́чныи на рꙋкꙋ̀ вᲂѡ҆брази́въ . к̾ немꙋ́ же притека́ющїѧ напа́стей и҆
бѣ́дъ и҆збавлѧ́еши . и҆ всѧ̀ пᲂкрыва́еши , и҆ спаса́еши твᲂе́ю млⷭ҇тїю . ~Ты̀
є҆сѝ пᲂхвало̀ и҆ вѣне́цъ ст҃ы́мъ всѣ́мъ ѽ цр҃це . ты̀ ᲂу҆пᲂва́нїе на́ше и҆
пᲂмо́щнице по́ бз҃ѣ . и҆ на тѧ̀ наде́ждꙋ спасе́нїѧ на́шегѡ вᲂзлᲂжи́хᲂмъ всѝ .
тебѣ̀ мо́лимсѧ ꙗ҆́кѡ бж҃їи мт҃ри . ѡ҆дᲂждѝ грѣ́шнымъ рабо́мъ твᲂи́мъ ,
бᲂга́тыѧ сѝ дш҃еспаси́тельныѧ ми́лᲂсти .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бᲂ бракᲂнеи҆скꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Бл҃гᲂсты́ни бе́зднᲂ и҆ щедро́тамъ є҆сѝ , ра́дꙋисѧ
ѻ҆диги́трїе дв҃це , ра́дꙋисѧ всѣ́мъ ра́дᲂсть твᲂрѧ́щи вѣ́рнымъ . ѽ ра́дꙋисѧ
сꙋ́щимъ в̾ бѣда́хъ , и҆ скᲂрбѧ́щимъ пребы́страѧ застꙋ́пнице . ~Ра́дᲂсти
ѿ и҆спᲂлне́нїѧ вели́чїѧ чꙋде́съ твᲂи́хъ зрѧ́ще , и҆спᲂлнѧ́емсѧ всѝ , незрѧ́ще
и҆ слы́шаще же вѣ́рнїи . тѣ́мже ра́дꙋисѧ тебѣ̀ при́снѡ всю́дꙋ , и҆ всѝ
ѻ҆диги́трїе пᲂе́мъ . ~Хрⷭ҇та̀ бг҃а на́шегѡ , ѽ ра́дꙋисѧ ѻ҆диги́трїе , жили́ще
и҆ до́мъ неи҆зрече́ннѣй и҆ пребжⷭ҇твеннѣй дв҃ᲂ сла́вѣ є҆гѡ̀ . ѽ ра́дꙋисѧ
пᲂла́тᲂ преꙋкраше́ннаѧ , ра́дꙋисѧ гра́де ѡ҆дш҃евле́нныи , при́снѡ црⷭ҇твꙋющїи .
~Ра́дᲂсть неѡ҆скꙋ́днꙋю тѧ разсмᲂтрѧ́юще , ꙗ҆́кѡ мо́ре ѻ҆трᲂкᲂви́це ,
ѻ҆диги́трїе дв҃це , ра́дꙋющесѧ всѝ , ра́дꙋисѧ вᲂпїе́мъ ти , и҆ пᲂю́ще
бжⷭ҇твенныхъ даро́въ неви́димѡ прⷭ҇нѡ ѿ тебѐ ѡ҆жида́юще .

=и҆́нъ і҆рмо́съ , то́йже . В=сѧ́кᲂ пречⷭ҇таѧ вᲂспѣ́тᲂе тебѣ̀ хвале́нїе ,
всегда̀ вели́чествᲂмъ сла́вы твᲂеѧ̀ пᲂбѣжда́етсѧ . и҆́бᲂ па́че го́рнихъ ᲂу҆мо́въ
превᲂзвы́сисѧ , ро́ждьши непристꙋ́пнагᲂ и҆ стра́шнагᲂ всѣ́хъ цр҃ѧ и҆ бг҃а . нᲂ
ꙗ҆́кѡ ми́лᲂстива , и҆ ско́раѧ челᲂвѣ́кѡмъ пᲂмо́щница , вᲂнмѝ мᲂле́нїю ра́бъ
свᲂи́хъ , и҆ да́рꙋй твᲂѧ̀ по́мᲂщи . ~И҆дѣ́же ѡ҆сѣ́нитъ бл҃гᲂда́ть твᲂѧ̀ бцⷣе ,
стра́хᲂмъ и҆счеза́ютъ дѣ́мᲂни , и҆ разрꙋша́етсѧ ѕлᲂко́зненᲂе тѣ́хъ мечта́нїе .
бѣ́гаютъ ро́ди че́рнїи . ра́дꙋетжесѧ вѣ́рныхъ всѐ мно́жествᲂ , тебѣ̀ пѣ́снь
хва́льнꙋ ѿ́ срⷣца вᲂпїю́ще . ра́дꙋисѧ бжⷭ҇твеныи пᲂкро́ве дш҃а́мъ на́шимъ .
~Без̾ ѻ҆́чивымъ сла́дкᲂ ви́дѣти дае́тсѧ , глꙋхи́мъ слы́шанїе , нѣмы́мъ
бл҃гᲂгл҃анїе , хрᲂмы́мъ хᲂжде́нїе , прᲂкаже́ннымъ ѡ҆чище́нїе , бѣснꙋ́ющимсѧ
цѣлᲂмꙋ́дрїе , и҆ и҆́же в̾ бᲂлѣ́знехъ разли́чныхъ и҆сцѣле́нїе , ѡ҆сѣне́нїемъ
пречⷭ҇тыѧ тѝ бцⷣе и҆ко́ны . ~Не ᲂу҆мᲂлчи́мъ никᲂли́же бцⷣе , ѱалмы̀ и҆ пѣ́сньми
вᲂспѣва́ти вели́чїѧ ти ѡ҆бра́дᲂваннаѧ . бг҃а бᲂ вᲂи́стинꙋ вᲂплᲂти́вшагᲂсѧ
рᲂдила̀ є҆сѝ , на спасе́нїе на́ше , и҆ всеми́рнᲂе и҆збавле́нїе .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднествᲂ , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Хрⷭ҇та̀ чⷭ҇таѧ прїе́млющи , гла́съ є҆́же
ра́дꙋисѧ . ѻ҆диги́трїе дв҃це слы́шаше , є҆го́же неи҆зрече́ннѡ ро́ждьши , и҆
ра́дꙋисѧ ѿ всѣ́хъ слы́шиши всегда̀ . ~Ра́дᲂсти всѧ̀ и҆спо́лнила є҆сѝ , вы́шнѧѧ
и҆ ни́жнѧѧ ты̀ сᲂвᲂкꙋпи́ла є҆сѝ ѻ҆диги́трїе . тѣ́мже ра́дᲂстнѡ и҆ сᲂгла́снѡ
нн҃ѣ , нб҃ᲂ и҆ всѧ̀ землѧ̀ зᲂве́тъ ти . ~Вдᲂва́мъ ѽ ра́дꙋисѧ всепѣ́таѧ , и҆
всѣ́мъ си́рымъ ѻ҆диги́трїе ᲂу҆тѣше́нїе . ра́дꙋисѧ всѣ́мъ и҆стᲂча́ющи ни́щимъ ,
бᲂга́тьствᲂ неи҆стᲂщи́мᲂе . ~Зла́та всѧ́кагѡ блиста́ема , и҆ ᲂу҆́тра сл҃нечнагѡ
свѣтлѣ́йши , жили́ще хрⷭ҇то́вᲂ , ра́дꙋисѧ ѻ҆диги́трїе , ра́дꙋисѧ дв҃це ,
ра́дꙋисѧ невѣ́стᲂ неневѣ́стнаѧ .

=и҆́нъ і҆рмо́съ , то́йже . Б=жⷭ҇твенагᲂ ти ржⷭ҇тва̀ дв҃ᲂ гжⷭ҇е , пребᲂга́таѧ
бл҃гᲂда́ть , ю҆́же дре́вле и҆з̾глаше́нїемъ предала̀ є҆сѝ , пречи́стагѡ ти
ѻ҆́браза и҆ко́нѣ , неѡ҆скꙋ́днѣ дѣ́йствꙋетъ , вели́каѧ же и҆ пресла́внаѧ , вᲂ
спасе́нїе и҆́же на тѧ̀ надѣ́ющимсѧ . ~И҆дѣ́же прᲂславлѧ́етсѧ ст҃о́е и҆́мѧ
ѡ҆бра́дᲂванныѧ бцⷣы , тꙋ̀ всѧ́ческихъ благи́хъ и҆сто́чницы прᲂлива́ютсѧ .
прїиди́те в̾ чистᲂтѣ̀ челᲂвѣ́цы . се́бᲂ ꙗ҆вле́нїемъ бжⷭ҇твеныѧ дв҃ы и҆ко́ны ,
сказꙋ́етъ цр҃цынᲂ прише́ствїе , на спасе́нїе всѣ́мъ вѣ́рнымъ . ~Цѣле́нїѧ
бᲂлѣ́знемъ , ѿгна́нїе же страсте́мъ , и҆ дш҃епита́тельнᲂе спасе́нїе , грѣхо́въ
прᲂще́нїе , и҆ вѣ́чнᲂе и҆збавле́нїе , и҆з̾ пречⷭ҇тыѧ ти и҆ко́ны влⷣчце ,
вѣ́рнѡ прихᲂдѧ́ще прїе́млемъ , бг҃ᲂмт҃и всенепᲂро́чнаѧ . ~Къ тебѣ̀ гжⷭ҇е
прибѣга́ютъ ро́ди правᲂвѣ́рныхъ , про́сѧтъ вели́кїѧ ми́лᲂсти . и҆ прїе́млютъ
неѡ҆скꙋ́днѡ , и҆́же в̾ недꙋ́зѣхъ и҆сцѣле́нїе . въ страстѣ́хъ премѣне́нїе .
в̾ печа́лѣхъ ᲂу҆тѣше́нїе . и҆стᲂчѝ и҆ мнѣ̀ влⷣчце ка́плю дш҃еспаси́тельнꙋю ,
да сᲂ всѣ́ми и҆ а҆́зъ пᲂю̀ твᲂѐ вели́чїе .

=кᲂнда́къ . гла́съ , и҃ . П=ритеце́мъ лю́дїе к̾ ти́хᲂмꙋ семꙋ̀ , и҆ до́брᲂмꙋ
приста́нищꙋ , ско́рᲂй пᲂмо́щницѣ , гᲂто́вᲂмꙋ и҆ те́плᲂмꙋ спасе́нїю пᲂкро́вꙋ
дв҃ыѧ . ᲂу҆скᲂри́мъ на мᲂли́твꙋ , и҆ пᲂтщи́мсѧ на пᲂкаѧ́нїе , и҆стᲂча́етъ бᲂ
на́мъ неѡ҆скꙋ́дныѧ млⷭ҇ти пречⷭ҇таѧ бцⷣа . варѧ́етъ на́ пᲂмᲂщь , и҆ и҆збавлѧ́етъ
ѿ вели́кихъ бѣ́дъ и҆ ѕо́лъ бл҃гᲂнра́вныѧ и҆ бг҃ᲂбᲂѧ́щїѧсѧ рабы̀ свᲂѧ̀ .
=и҆́кᲂсъ . С=мы́слъ ѡ҆чи́стивше и҆ ᲂу҆́мъ , притеце́мъ к̾ бцⷣѣ свѣ́тлѡ пѣ́сньми
ᲂу҆блажа́юще , пречи́стагѡ є҆ѧ̀ ѻ҆́браза бг҃ᲂно́снꙋю и҆ко́нꙋ . и҆ прᲂславлѧ́емъ
тꙋ̀ и҆ чте́мъ , и҆ припа́дающе пᲂклᲂнѧ́емсѧ , ꙗ҆́кѡ само́й сꙋ́щи ѻ҆́нᲂй , а҆
не ꙗ҆́кѡ и҆но́й . небо̀ терпи́тъ ᲂу҆чꙋжа́тисѧ и҆ко́ннᲂе и҆́мѧ свᲂегѡ̀
первᲂѡ҆бра́знагѡ . пᲂчита́етъбᲂсѧ первᲂѡ҆бра́знᲂе и҆ко́нᲂю . си́це бл҃гᲂче́стнѡ
бжⷭ҇твенїи ѻ҆ц҃ы преда́ша на́мъ и҆ наꙋчи́ша . и҆ а҆́ще кто̀ непᲂклᲂнѧ́етсѧ
бг҃ᲂро́дичнѣ и҆ко́нѣ , а҆наѳе́ма да бꙋ́детъ . пᲂсрамлѧ́етъ бᲂ и҆ пᲂгꙋблѧ́етъ
нечтꙋ́щїѧ ю҆̀ . и҆збавлѧ́етъ же ѿ вели́кихъ бѣ́дъ и҆ ѕо́лъ , бл҃гᲂнра́вныѧ и҆
бг҃ᲂбᲂѧ́щїѧсѧ рабы̀ свᲂѧ̀ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . ~Ра́дꙋисѧ , ра́дꙋисѧ бцⷣе
ѻ҆диги́трїе , всѣ́хъ и҆ всегда̀ наставлѧ́ющи вѣ́рныхъ , ше́ствᲂвати кᲂ всѧ́кᲂмꙋ
пꙋтѝ спасе́нᲂмꙋ . ра́дꙋисѧ влⷣчце , тᲂбо́ю бᲂ прⷭ҇нѡ и҆збавлѧ́емсѧ ,
настᲂѧ́щїѧ ва́рварскїѧ бѣды̀ . ~Ра́дꙋисѧ , ра́дꙋисѧ ѻ҆диги́трїе , бдѧ́щи и҆
мᲂлѧ́щисѧ ѡ҆ на́съ к̾ бг҃ꙋ , и҆ всѧ́кїѧ ѕло́бы хᲂда́тайствᲂмъ ти , всѧ́ческихъ
скᲂрбе́й бг҃ᲂрᲂди́тельнице , всѣ́хъ люде́й и҆збавлѧ́ющи . ~Ра́дꙋисѧ , ра́дꙋисѧ
прест҃а́ѧ ѻ҆диги́трїе , и҆́же прᲂше́нїѧ на́ша к̾ по́льзѣ на́мъ и҆спᲂлнѧ́ющи ,
и҆ хᲂтѧ́щи всѣ́мъ прⷭ҇нѡ всегда̀ любᲂдрꙋ́жнᲂе бл҃го́е є҆ди́нствᲂ , спѣ́шнᲂе же
вᲂ и҆зѧ́щныхъ . ~Ра́дꙋисѧ , ра́дꙋисѧ кᲂрабле́мъ ѻ҆диги́трїе , нꙋ́жнѡ
пла́вающимъ , и҆збавлѧ́ющи вѣ́рныхъ , и҆ всѣ́мъ и҆збавле́нїе ѿ всѧ́кїѧ
ско́рби , и҆ недꙋ́ги пестро́тныѧ , и҆ ме́дленыѧ разрѣша́ющи вско́рѣ .

=и҆́нъ і҆рмо́съ , то́йже . П=рїидѣ́те пᲂчерпе́мъ ѿпꙋще́нїе ,
ѿ неи҆стᲂщи́магѡ и҆сто́чника , тᲂча́щагѡ ст҃ы́ню пречⷭ҇тыѧ и҆ко́ны дв҃ыѧ . и҆
тᲂѧ̀ пречи́стагѡ младе́нца бж҃їѧ сло́ва , на́съ ра́ди вᲂчл҃чьшагᲂсѧ .
к̾ немꙋ́ же вᲂзᲂпїе́мъ , тво́рче и҆зба́вителю препрᲂсла́вленыи , сᲂ ѻ҆ц҃е́мъ и҆
дх҃ᲂмъ бж҃е бл҃гᲂслᲂве́нъ є҆сѝ . ~Неꙋсы́пнꙋю чи́стаѧ , и҆ бг҃ᲂпрїѧ́тнꙋю
и҆мꙋ́щи мᲂли́твꙋ , и҆ не преѡ҆дᲂлѣ́емꙋю держа́вꙋ крѣ́пᲂсти , враго́въ на́шихъ
шата́нїе є҆́же на ны̀ разᲂрѝ , и҆ вы́ѧ и҆́хъ по́д̾ нᲂзѣ вѣ́рнымъ лю́дѧмъ
на́шимъ низ̾лᲂжѝ . да вᲂз̾весели́мсѧ ѡ҆ тебѣ̀ рабѝ твᲂѝ , сн҃ꙋ твᲂемꙋ̀
вᲂпїю́ще , ѻ҆ц҃ъ на́шихъ бж҃е бл҃гᲂслᲂве́нъ є҆сѝ . ~Ра́дꙋемсѧ и҆ весели́мсѧ
вѣ́рнїи лю́дїе , чꙋ́днᲂмꙋ ꙗ҆вле́нїю и҆ко́ны пречⷭ҇тыѧ влⷣчцы бцⷣы . рѣка́ бᲂ
ꙗ҆ви́сѧ неи҆счерпа́ема , цѣле́бнꙋю во́дꙋ тᲂча́щи . слѣпы́мъ бᲂ ви́дѣти дае́тъ ,
и҆ глꙋхи́мъ слы́шанїе . хрᲂмы́мъ хᲂжде́нїе . и҆ всѣ́мъ и҆́же в̾ недꙋ́зѣхъ
без̾ме́зднѡ и҆сцѣле́нїе . ~Неи҆спы́танна глꙋбина̀ , недᲂвѣ́дᲂмᲂ та́иньствᲂ ,
непᲂсти́жимъ ѻ҆́бразъ дв҃ᲂ зача́тїѧ твᲂегѡ̀ . зача́тїе без̾ сѣ́мене . бе́з̾
мꙋжа ржⷭ҇тво̀ . беспло́тныи вᲂплᲂти́сѧ . превѣ́чныи младе́нствꙋетъ . сн҃ъ
бж҃їи , сн҃ъ тебѐ дв҃ыѧ быва́етъ . є҆мꙋ́же вᲂпїе́мъ , бж҃е бл҃гᲂслᲂве́нъ
є҆сѝ .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емᲂ , ны́нѣ же дѣ́йствꙋемᲂ ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Ра́дꙋисѧ всебл҃гᲂслᲂве́наѧ мр҃і́е , и҆з̾ тебе́ бᲂ
всеблгⷭ҇ве́ныи бг҃ъ ѡ҆дѣ́ѧсѧ , вᲂ всего́ мѧ чл҃ка , и҆ ѡ҆дѣ́ѧвсѧ сᲂє҆динѝ
свᲂемꙋ̀ бжⷭ҇твꙋ̀ , неи҆зрече́ннымъ сᲂє҆дине́нїемъ , дв҃ᲂ ѻ҆диги́трїе .
ра́дꙋисѧ ѡ҆бра́дᲂваннаѧ , ра́дᲂсте всего̀ ми́ра . ~Ра́дꙋисѧ лꙋка́выхъ дх҃о́въ
прᲂгᲂни́тельнице , ра́дꙋисѧ бцⷣе ѻ҆диги́трїе . ра́дꙋисѧ , ꙗ҆́кѡ тебѐ нбⷭ҇наѧ
неви́димаѧ во́инства славᲂсло́вѧтъ всегда̀ , и҆ велича́ютъ ꙗ҆́кѡ мт҃рь бж҃їю
бы́вшꙋю . ра́дꙋисѧ ꙗ҆́же ни́жнѧѧ сᲂчета́вши с̾ вы́шними . ~Ра́дꙋисѧ всѣ́хъ
нбⷭ҇ныхъ си́лъ без̾ разсꙋжде́нїѧ превᲂсхᲂдѧ́щаѧ , ра́дꙋисѧ ѻ҆диги́трїе ,
ра́дꙋисѧ всѧ́кїѧ тва́ри , бг҃а ро́ждьшаѧ гдⷭ҇ьствꙋющи , є҆́й влⷣчце
всепѣ́таѧ . ра́дꙋисѧ пребыва́еши дв҃ᲂю чⷭ҇таѧ и҆ пᲂ ржⷭ҇твѣ̀ . ~Ра́дꙋисѧ жена́мъ
всѣ́мъ сла́вᲂ , хра́ме преѡ҆сщ҃е́нныи бг҃а на́шегѡ , ра́дꙋисѧ ѻ҆диги́трїе ,
ра́дꙋисѧ дш҃еспаси́тельнаѧ все́й вселе́ннѣй . ра́дꙋисѧ пᲂкрыва́ющїи ѻ҆́блаче
небе́съ ши́ршаѧ . ра́дꙋисѧ мирᲂпᲂло́жнице , бжⷭ҇твеннагѡ ми́ра пᲂлна̀ .

=и҆́нъ і҆рмо́съ , то́йже . О=у҆́мъ а҆́нг҃льскїи , и҆ чл҃ческїи ᲂу҆жаса́етсѧ
бцⷣе . ка́кѡ бг҃а нбⷭ҇нагᲂ лᲂжесна́ми ѡ҆бье́мши вᲂплᲂти́ла є҆сѝ ; ка́кѡ
младе́нца ро́ждьши , ꙗ҆́кѡ сн҃а на рꙋкꙋ̀ но́сиши ; є҆го́же ᲂу҆жаса́етсѧ тва́рь
и҆ трепе́щꙋтъ го́рнїи прⷭ҇то́ли , вᲂпїю́ще непреста́ннѡ . ст҃ъ ст҃ъ ст҃ъ є҆сѝ
бж҃е , препѣ́тыи и҆ превᲂзнᲂси́мыи во́ вѣки . ~Ра́дꙋисѧ сꙋ́щаѧ ра́дᲂсте всегѡ̀
ми́ра , сᲂ а҆рха́нг҃лᲂмъ гаврїи́лᲂмъ вᲂпїе́мъ тѝ бцⷣе . ра́дꙋисѧ вмѣсти́лище
невмѣсти́магᲂ . ра́дꙋисѧ бл҃гᲂда́тнаѧ нᲂси́лᲂ бжⷭ҇тва̀ всегѡ̀ . ра́дꙋисѧ
а҆да́мᲂвᲂ вᲂзва́нїе с̾ тᲂбо́ю гдⷭ҇ь , тебѐ ра́ди с̾ на́ми спаса́ѧ на́съ .
є҆го́же пᲂе́мъ и҆ превᲂзно́симъ во́ вѣки . ~Ко́рень і҆єс̾се́ѡвъ ѡ҆сщ҃е́нныи ,
ко́рень грѣха̀ на́шегѡ и҆сто́ргнꙋла є҆сѝ . же́злъ а҆арѡ́нᲂвъ прᲂцвѣ́тшїи ,
жизнᲂда́телѧ цвѣ́та и҆зрасти́вши хрⷭ҇та̀ . рꙋ́чкᲂ маннᲂпрїе́мнаѧ . сме́рти всю̀
си́лꙋ сᲂкрꙋши́ла є҆сѝ , и҆ в̾ пᲂро́дꙋ жи́зни вᲂзвела̀ є҆сѝ , ро́дъ
чл҃ческїи . тѣ́мже тѧ̀ пᲂе́мъ , до́брыхъ вино́внꙋю . ~Ты̀ пᲂхвала̀
хрⷭ҇тїа́нѡмъ є҆сѝ влⷣчце . ты̀ ѻ҆рꙋ́жїе на врагѝ , и҆ стѣна̀ к̾ тебѣ̀
прибѣга́ющимъ . тѧ̀ и҆ ны́нѣ на́ пᲂмᲂщь призыва́емъ гжⷭ҇е , неда́ждь враго́мъ
вᲂз̾нести́сѧ на́ люди твᲂѧ̀ , и҆́же тебѐ нехва́лѧтъ , ни сн҃а твᲂегѡ̀ бцⷣе , и҆
твᲂе́й и҆ко́нѣ некла́нѧютсѧ . си́хъ пᲂбѣдѝ , и҆ дш҃а на́ша спасѝ .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋисѧ пребл҃же́ннаѧ , бцⷣе
чи́стаѧ прⷭ҇нѡ дв҃ᲂ . ~Ра́дꙋисѧ свѣщѐ , свѣ́тъ невече́рнїи пᲂне́сшаѧ , и҆
в̾ ржⷭ҇твѣ̀ твᲂе́мъ мнᲂгᲂбо́жїѧ тмꙋ̀ разрꙋши́вшаѧ , и҆ а҆́дᲂвы про́пасти
и҆зба́вльшаѧ лю́ди . ра́дꙋисѧ ѻ҆диги́трїе бцⷣе , дᲂбро́тъ всѣ́хъ
пред̾хᲂда́таице . ~Ра́дꙋисѧ землѐ , и҆з̾ неѧ́же кла́съ прᲂзѧ́бшїи нбⷭ҇ныи
вѣ́рнымъ , и҆ ми́ра всегѡ̀ дш҃егꙋ́бнагѡ гла́да и҆зба́ви , разꙋ́мнаѧ и҆
ѡ҆дш҃евле́наѧ . ѽ ра́дꙋисѧ винᲂгра́де , и҆́же гро́здъ живо́тныи ро́ждьшаѧ , бцⷣе
чи́стаѧ ѻ҆диги́трїе . ~Ра́дꙋисѧ та́йныхъ цвѣто́въ , прекра́сныи сꙋ́щїи раю̀ .
ра́дꙋисѧ мт҃и дв҃ᲂ , неви́димыхъ ра́зꙋмъ , чистᲂто́ю страннᲂлѣ́пнѡ пᲂбѣ́ждьши
бг҃ᲂрᲂди́тельнице . ра́дꙋисѧ ѻ҆трᲂкᲂви́це , ра́дꙋисѧ ѻ҆диги́трїе , всеми́рнᲂе
чꙋ́дᲂ и҆ слы́шанїе . ~Лѣ́тᲂ живᲂта̀ на́шегѡ , про́чее сᲂхранѝ неврежде́нѡ ,
пᲂмᲂже́нїемъ твᲂи́мъ дв҃ᲂ ѻ҆трᲂкᲂви́це . и҆ спᲂдо́би кᲂне́цъ бл҃гі́и пᲂлꙋчи́ти
на́мъ , вᲂспѣва́ющимъ тѧ и҆ взыва́ющимъ , ра́дꙋисѧ всебл҃же́ннаѧ бцⷣе чⷭ҇таѧ
ѻ҆диги́трїе .

=и҆́нъ і҆рмо́съ , то́йже . Т=ебѐ тве́рдꙋю пᲂмо́щницꙋ , ро́дꙋ чл҃ческᲂмꙋ бцⷣе
мр҃і́е , ли́къ прᲂро́ческїи мнᲂгᲂѡ҆бра́знѡ прᲂвᲂзвѣстѝ . сѣ́нь ст҃ꙋ́ю , нб҃съ
прᲂстра́ннѣе . скрижа́ль бг҃ᲂпи́саннꙋю , и҆ кꙋпинꙋ̀ неѡ҆пали́мꙋю . две́рь
бг҃ᲂпрᲂхо́днꙋю , го́рꙋ же и҆ лѣ́ствицꙋ и҆ мо́стъ , и҆ же́злъ прᲂцвѣ́тшїи .
мы́ же вᲂи́стинꙋ бцⷣꙋ тѧ̀ велича́емъ . ~Та́йна глꙋбины̀ ржⷭ҇тва̀ твᲂегѡ̀ ,
ᲂу҆́мъ а҆́нг҃льскїи ᲂу҆жаса́етъ дв҃ᲂ . и҆ пречи́стаѧ и҆ко́на бѣ́сы прᲂго́нитъ .
и҆ ли́ца нечести́выхъ ѡ҆мрача́етъ , и҆ в̾ стꙋ́дъ пᲂрѣва́етъ нетерпѧ́тъ бᲂ
взира́ти на си́лꙋ є҆ѧ̀ , бѣ́гаютъ же и҆ и҆счеза́ютъ . мы́ же любе́знѡ
пᲂкланѧ́емсѧ и҆ лᲂбыза́емъ , и҆ тѧ̀ бцⷣе велича́емъ . ~Пред̾ста́тель сы́и
не ѿстꙋпи́мъ к̾ вы́шнемꙋ цр҃ю , ꙗ҆́кѡ и҆мꙋ́щи мт҃рьне дерзнᲂве́нїе
непᲂсты́днᲂ . в̾ ми́рѣ глꙋбо́цѣ правᲂсла́вныхъ житїѐ ᲂу҆твердѝ . и҆
бл҃гᲂвѣ́рныхъ люде́й на́шихъ вᲂзвы́си . и҆ всѧ̀ пᲂле́знаѧ да́рꙋй всегда̀
рабо́мъ твᲂи́мъ , да тѧ̀ бцⷣе велича́емъ . =ѽ= всеми́лᲂстиваѧ хрⷭ҇тїа́нѡмъ
пᲂмо́щнице , немо́жетъ тѧ̀ вᲂспѣ́ти дᲂсто́йнѡ ᲂу҆́мъ челᲂвѣ́ческїи , и҆
а҆́нг҃льскїи , ꙗ҆́кѡ всеѧ̀ тва́ри честнѣ́йши , нбⷭ҇ныхъ и҆ земны́хъ
сла́внѣйши . всѣ́хъ бᲂ рᲂдила̀ є҆сѝ твᲂрца̀ и҆ бг҃а . нᲂ ѽ влⷣчце прїимѝ
ми́лᲂстивнᲂ , ꙗ҆́же тебѣ̀ ѿ́ срⷣца вᲂз̾лᲂжи́хᲂмъ пѣ́снь , спаса́й на́съ
всегда̀ . на тѧ́ бᲂ надѣ́емсѧ .

=свѣти́ленъ . Д=а пᲂчте́тсѧ всепѣ́таѧ мт҃и бж҃їѧ , жи́знь сꙋ́щꙋю ро́ждьши
хрⷭ҇та̀ бг҃а на́шегѡ , ра́йскимъ две́ремъ ѿверзе́нїе , и҆ всегѡ̀ ми́ра
ѡ҆чище́нїе . к̾ живᲂтꙋ̀ вᲂз̾веде́нїе . се́й є҆́сть прᲂро́кѡмъ глаго́лавыи .
тᲂмꙋ̀ пᲂклᲂни́мсѧ , бг҃ꙋ и҆ сп҃сꙋ дш҃а́мъ на́шимъ . =сла́ва , и҆ ны́нѣ .
П=рїидѣ́те вѣ́рнїи с̾ чистᲂто́ю вᲂз̾вели́чимъ пречⷭ҇тыѧ мт҃ре бг҃а на́шегѡ ,
чꙋ́днꙋю и҆ко́нꙋ , и҆ бжⷭ҇твенагѡ младе́нца сп҃са хрⷭ҇та̀ . є҆го́же ꙗ҆́кѡ
ро́ждьшаѧ на рꙋкꙋ̀ нᲂси́вши , и҆ мт҃рьне дерзнᲂве́нїе к̾ немꙋ̀ и҆мꙋ́щи ,
непреста́ннѡ мо́литъ заны̀ , и҆ пᲂдае́тъ рабо́мъ свᲂи́мъ бᲂга́тыѧ ми́лᲂсти .

Н=а хвали́тѣхъ , стихѣ́ры , на д҃ . гла́съ , д҃ . П=рᲂсла́вимъ вѣ́рнїи
ѡ҆бра́дᲂваннꙋю бцⷣꙋ . па́че же вᲂ ᲂу҆стѣ́хъ на́шихъ всегда̀ , ст҃о́е и҆
бл҃гᲂслᲂве́нᲂе и҆́мѧ є҆ѧ̀ . не преста́ннѡ прибѣга́юще , къ пречи́стѣй є҆ѧ̀
бг҃ᲂно́снѣй и҆ко́нѣ . то́ю бᲂ ѡ҆брѣта́емъ всѧ̀ бл҃га́ѧ и҆ пᲂле́знаѧ , ꙗ҆́же
на землѝ . и҆ ꙗ҆́же на вᲂздꙋ́сѣ запина́нїѧ ѿ бѣсо́въ , и҆ въ мѣ́ста лю́таѧ
мꙋ́ченаѧ притерза́нїѧ . ᲂу҆вы̀ а҆́ще не сїѧ̀ влⷣчца пред̾ва́рши расто́ргнетъ ,
грѣ́хъ на́шихъ рꙋкᲂписа́нїе , и҆ спасе́тъ ѿ ѕо́лъ дш҃а на́ша . =двⷤа . Д=а
рыда́етъ вѣ́чнѡ со́нмъ ѕлᲂчести́выхъ , не и҆спᲂвѣ́дающихъ тѧ̀ ржⷭ҇тво́мъ чи́стꙋю
бг҃ᲂрᲂди́тельницꙋ , и҆ не пᲂклᲂнѧ́ющихсѧ пречи́стѣй ти и҆ко́нѣ , вѣ́рнїи же
лю́дїе вᲂз̾ра́дᲂвашасѧ , и҆спᲂвѣ́дающе тѧ и҆́стиннꙋю дв҃ꙋ бцⷣꙋ , ꙗ҆́кѡ
вᲂи́стинꙋ рᲂдила̀ є҆сѝ пло́тїю хрⷭ҇та̀ бг҃а на́шегѡ . тлѣ́нїе а҆да́мᲂвᲂ
пᲂпра́ла є҆сѝ , и҆ грѣхѝ всегѡ̀ ми́ръ ѡ҆чи́стила є҆сѝ , жи́знь без̾кᲂне́чнꙋю
дарᲂва́ла є҆сѝ . ра́йскїи вхо́дъ вѣ́рнымъ ѿве́рзла є҆сѝ , бжⷭ҇твенымъ тѝ
ржⷭ҇тво́мъ . є҆го́же мᲂлѝ , спасти́сѧ на́мъ пᲂю́щимъ вѣ́рнѡ твᲂѐ та́иньствᲂ .
~Ра́дꙋетсѧ ᲂу҆́бѡ и҆ весели́тсѧ , неи҆з̾рече́ннᲂю ра́дᲂстїю , всѐ мно́жествᲂ
бл҃гᲂчести́выхъ . припа́дающе же пᲂклᲂнѧ́ютсѧ , всѝ бл҃гᲂгᲂвѣ́ютъ бж҃їи
мт҃ри , съ бᲂѧ́знїю . бл҃гᲂдарѧ́ще сїю̀ по́ бз҃ѣ ꙗ҆́кѡ бг҃а , тᲂли́кихъ
превели́кихъ бл҃гъ хᲂда́таицꙋ , в̾ не́же жела́ютъ а҆́нг҃ли прини́кнꙋти , дарᲂва̀
бцⷣею вѣ́рнымъ хрⷭ҇то́съ бг҃ъ на́шъ , и҆мѣ́ѧи премно́жествᲂ щедро́тъ , и҆
вели́кꙋю пребᲂга́тꙋю ми́лᲂсть .

=сла́ва , и҆ нн҃ѣ . гла́съ , и҃ . С=т҃а́ѧ ти и҆ сᲂѡ҆бра́знаѧ и҆ко́на бцⷣе
дв҃ᲂ , бл҃гᲂда́тїю твᲂе́ю пребᲂга́тыи сꙋ́щїи и҆сто́чникъ , кипѧ́щїи все́й
пᲂд̾сл҃нечнѣй , и҆ свѣтѧ́щїй всемꙋ̀ ми́рꙋ , свѣтᲂлꙋ́чными ст҃а́гѡ дх҃а
сїѧ́ньми , и҆сцѣле́нїи свѣтлᲂстьмѝ . ты́ бᲂ бг҃а сло́ва пло́тїю несказа́ннѡ
рᲂдила̀ є҆сѝ , ѿ бл҃гᲂвѣ́стника гаврїи́ла си́цеваѧ слы́шавши . ра́дꙋисѧ
ѡ҆бра́дᲂваннаѧ гдⷭ҇ь с̾ тᲂбо́ю . и҆ дх҃ъ ст҃ы́и ѡ҆сѣни́тъ тѧ̀ к̾ зача́тїю .
та́кᲂже рекла̀ є҆сѝ , к̾ первᲂпи́саннᲂй твᲂегѡ̀ ѻ҆́браза и҆ко́нѣ , на тꙋ̀
зрѧ́щи , съ тᲂбо́ю мᲂѧ̀ бл҃гᲂда́ть . и҆ сло́вᲂ твᲂѐ со́ властїю и҆ко́нѣ
бы́сть . и҆ ѻ҆́бразъ и҆ гла́съ , и҆ си́ла и҆ дѣ́лᲂ , и҆ всѧ́къ ᲂу҆́мъ
превᲂсхᲂдѧ́щаѧ бжⷭ҇твенаѧ бл҃гᲂда́ть , съ пребыва́ѧ вѣ́чнѡ . зна́менїѧ и҆
чꙋдеса̀ непреста́ннѡ сᲂдѣва́ѧ , и҆ дш҃епᲂле́знᲂе и҆сцѣле́нїе , всѣ́мъ вѣ́рнѡ
прихᲂдѧ́щимъ , твᲂи́ми бг҃ᲂма́терьними непреста́нными к̾ бг҃ꙋ мᲂли́твами .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , на и҃ . ѿ кано́на , пра́здникꙋ , пѣ́снь г҃ ѧ , и҆
ѕ҃ ѧ .

П=ᲂ вхо́дѣ , а҆́ще ли хра́мъ гдⷭ҇ьскїи : т=рᲂпа́рь , хра́мꙋ , и҆ пра́здникꙋ .
сла́ва , кᲂнда́къ , хра́мꙋ . и҆ ны́нѣ , пра́здникꙋ .

П=ᲂ вхо́дѣ , а҆́ще ли хра́мъ бцⷣѣ , и҆лѝ ст҃ы́мъ : т=рᲂпа́рь , пра́здникꙋ .
сла́ва , и҆ ны́нѣ . кᲂнда́къ , пра́здникꙋ .

=прᲂки́менъ , пѣ́снь бцⷣы . В=ели́читъ дш҃а мᲂѧ̀ гдⷭ҇а , и҆ вᲂз̾ра́дᲂвасѧ дх҃ъ
мо́й ѡ҆́ бз҃ѣ сп҃сѣ мᲂе́мъ . =сти́хъ . ꙗ҆́=кѡ призрѣ̀ на смире́нїе рабы̀
свᲂеѧ̀ , се́бᲂ ѿ ны́нѣ блажа́тъ мѧ всѝ ро́ди . =а҆пⷭ҇лъ , к=ъ є҆вре́ѡмъ .
заⷱ҇ , т҃к . =а҆ллилꙋ́їѧ . С=лы́ши дщѝ и҆ ви́ждь , и҆ приклᲂнѝ ᲂу҆́хᲂ твᲂѐ .
=сти́хъ . л=ицꙋ̀ твᲂемꙋ̀ пᲂмо́лѧтсѧ бᲂга́тїи лю́дьстїи . =є҆ѵⷢ҇а́лїе , ѿ=
лꙋкѝ . заⷱ҇ , н҃д . =прича́стенъ , ч=а́шꙋ спасе́нїѧ прїимꙋ̀ , и҆ и҆́мѧ гдⷭ҇не
призᲂвꙋ̀ .

