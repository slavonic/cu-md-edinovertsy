=МЦⷭ҇А МА́РТА ВЪ К҃Є ДН҃Ь=

=бл҃гᲂвѣ́щенїе прест҃ы́ѧ влⷣчцы на́шеѧ бцⷣы , и҆ при́снѡ дв҃ы мр҃і́и .
=А҆́=ще ᲂу҆́бѡ по́стъ , стихᲂло́гїи небыва́етъ , нижѐ пᲂкло́ны . =Н=а гдⷭ҇и
вᲂзва́хъ , пᲂста́вимъ стихѡ́въ , і҃ . и҆ пᲂе́мъ стⷯрꙋ самᲂгла́снꙋ дню̀ два́жды .
и҆ мꙋ́чениченъ , и҆ пᲂдо́бны , в̾ трїо́ди , г҃ . и҆ бл҃гᲂвѣ́щенїю на д҃ .
гла́съ , ѕ҃ . пᲂдо́бенъ . в=сѐ ᲂу҆пᲂва́нїе . ~Сᲂвѣ́тъ превѣ́чныи , ѿкрыва́ѧ
тебѣ̀ ѻ҆трᲂкᲂви́це , гаврїи́лъ пред̾ста̀ , тебѐ лᲂбыза́ѧ и҆ вѣща́ѧ , ра́дꙋйсѧ
землѐ ненасѣ́ѧннаѧ . ра́дꙋйсѧ кꙋпино̀ не ѡ҆пали́маѧ . ра́дꙋисѧ глꙋбино̀
неꙋдо́бь ви́димаѧ . ра́дꙋйсѧ мо́сте к̾ нб҃се́мъ превᲂдѧ́и , и҆ лѣ́ствице
высо́каѧ , ю҆́же і҆а́кѡвъ ви́дѣ . ра́дꙋйсѧ рꙋ́чкᲂ бжⷭ҇твеныѧ ма́нны . ра́дꙋйсѧ
разрѣше́нїе клѧ́твѣ . ра́дꙋйсѧ а҆да́мᲂвᲂ вᲂзва́нїе , с̾ тᲂбо́ю гдⷭ҇ь .

~Ꙗ҆влѧ́ешимисѧ ꙗ҆́кѡ чл҃къ , речѐ нетлѣ́ннаѧ ѻ҆трᲂкᲂви́ца кᲂ а҆рхистрати́гꙋ ,
и҆ ка́кѡ вѣща́еши гл҃ы па́че чл҃ка . сᲂ мно́ю ре́клъ є҆сѝ бг҃ꙋ бы́ти , и҆
всели́тисѧ вᲂ ᲂу҆тро́бꙋ мᲂю̀ . и҆ ка́кѡ бꙋ́дꙋ гл҃и мѝ , вмѣсти́лище
прᲂстра́ннᲂе , и҆ мѣ́стᲂ сщ҃е́нїѧ , и҆́же на херꙋви́мѣхъ вᲂсхᲂдѧ́щемꙋ .
да непрельсти́ши менѐ ле́стїю , не бо̀ разꙋмѣ́хъ мꙋ́жа . бра́кꙋ є҆́смь
неприча́стна , ка́кѡ ᲂу҆́бѡ ѻ҆трᲂча̀ рᲂждꙋ̀ .

~Бг҃ъ и҆дѣ́же хо́щетъ , пᲂбѣжда́етсѧ є҆стества̀ чи́нъ , речѐ беспло́тныи . и҆
ꙗ҆́же па́че чл҃ка сᲂдѣва́ютсѧ , мᲂи́мъ вѣ́рꙋй и҆́стиннымъ гл҃ѡмъ , всест҃а́ѧ и҆
непᲂро́чнаѧ . ѻ҆на́ же вᲂзᲂпѝ , бꙋ́ди мнѣ̀ ны́нѣ пᲂ гл҃ꙋ твᲂемꙋ̀ . и҆ рᲂждꙋ̀
беспло́тнагᲂ , пло́ть ѿ менѐ заимᲂва́вшагѡ . ꙗ҆́кѡ да вᲂз̾веде́тъ чл҃ка , ꙗ҆́кѡ
є҆ди́нъ си́ленъ , на дре́внее дᲂстᲂѧ́нїе , кра́йнимъ сᲂше́ствїемъ .

=сла́ва , и҆ ны́нѣ . гла́съ , ѕ҃ . П=о́сланъ бы́сть съ нб҃сѐ а҆рха́нг҃лъ
гаврїи́лъ , бл҃гᲂвѣсти́ти дв҃ѣй зача́тїе . и҆ прише́дъ въ назаре́тъ ,
пᲂмышлѧ́ше в̾ себѣ̀ , чꙋдесѝ ᲂу҆дивлѧ́ѧсѧ . ѽ ка́кѡ и҆́же в̾ вы́шнихъ
непᲂстижи́мъ сы́и , ѿ дв҃ы ражда́етсѧ . и҆мѣ́ѧи прⷭ҇то́лъ нб҃ᲂ , и҆ пᲂд̾но́жїе
зе́млю , вᲂ ᲂу҆тро́бꙋ дв҃чꙋ вмѣща́етсѧ . на́нь же шестᲂкрила́тїи , и҆
мнᲂгᲂѡчи́тїи зрѣ́ти не мо́гꙋтъ , сло́вᲂмъ є҆ди́нѣмъ ѿ сеѧ̀ вᲂплᲂти́тисѧ
бл҃гᲂизво́ли . бж҃їе є҆́сть сло́вᲂ настᲂѧ́щее . что̀ ᲂу҆́бѡ стᲂю̀ , и҆ не гл҃ю
дв҃цѣ . ра́дꙋйсѧ ѡ҆бра́дᲂваннаѧ гдⷭ҇ь с̾ тᲂбо́ю , ра́дꙋйсѧ чⷭ҇таѧ дв҃ᲂ .
ра́дꙋйсѧ невѣ́стᲂ неневѣ́стнаѧ . ра́дꙋйсѧ мт҃и живᲂтꙋ̀ , блгⷭ҇ве́нъ пло́дъ
чре́ва твᲂегѡ̀ .

=вы́хᲂд̾ , с̾ є҆ѵⷢ҇а́лїемъ . С=вѣ́те ти́хїи .= прᲂки́менъ , и҆ чте́нїѧ ,
дню̀ , в̾ трїо́ди . и҆ пра́здникꙋ , трѝ .=

Ѿ= бытїѧ̀ , чте́нїе .=

~И҆зы́де і҆а́кѡвъ ѿ стꙋденца̀ клѧ́твеннагѡ , и҆ и҆́де в̾ харра́нь , и҆
ѡ҆брѣ́те мѣ́стᲂ , и҆ ста̀ тꙋ̀ . заше́дшꙋ же сл҃нцꙋ , взѧ́тъ ѿ ка́менїѧ мѣ́ста
тᲂгѡ̀ , и҆ пᲂлᲂжѝ є҆̀ в̾ вᲂз̾гла́вїе себѣ̀ . и҆ спа̀ на мѣ́стѣ то́мъ , и҆
со́нъ ви́дѣ . и҆ сѐ лѣ́ствица ᲂу҆твержена̀ на землѝ , є҆́йже глава̀ дᲂсѧза́ше
дᲂ небесѐ . и҆ а҆́нг҃ли бж҃їи вᲂз̾хᲂжда́хꙋ , и҆ низ̾хᲂжда́хꙋ пᲂ не́й .
гдⷭ҇ь же ᲂу҆твержа́шесѧ на не́й , и҆ речѐ , а҆́зъ бг҃ъ а҆враа́мѡвъ ѻ҆ц҃а
твᲂегѡ̀ , и҆ бг҃ъ і҆саа́кѡвъ , небо́йсѧ . землѧ̀ на не́й же ты̀ спи́ши , тебѣ̀
да́мъ ю҆̀ , и҆ сѣ́мени твᲂемꙋ̀ . и҆ бꙋ́детъ сѣ́мѧ твᲂѐ , ꙗ҆́кѡ пѣсо́къ
земны́и , и҆ распрᲂстрани́тсѧ на́ мᲂре , и҆ на ли́вꙋ , на сѣ́веръ , и҆
вᲂсто́къ . и҆ бл҃гᲂслᲂвѧ́тсѧ ѡ҆ тебѣ̀ всѧ̀ кᲂлѣ́на земна́ѧ , и҆ ѡ҆ сѣ́мени
твᲂе́мъ . и҆ сѐ а҆́зъ с̾ тᲂбо́ю , сᲂхранѧ́ѧи тѧ̀ на всѧ́кᲂмъ пꙋтѝ , а҆́мᲂже
а҆́ще по́йдеши . и҆ вᲂз̾вращꙋ́ тѧ в̾ зе́млю сїю̀ , ꙗ҆́кѡ не ѡ҆ста́влю тебѐ ,
до́ндеже сᲂтвᲂри́ти ми всѧ̀ є҆ли́ка гл҃ахъ тѝ . и҆ вᲂста́въ і҆а́кѡвъ ѿ сна̀
свᲂегѡ̀ , и҆ речѐ , ꙗ҆́кѡ є҆́сть гдⷭ҇ь на мѣ́стѣ се́мъ , а҆́зъ же невѣ́дѣхъ .
и҆ ᲂу҆бᲂѧ́сѧ , и҆ речѐ , ꙗ҆́кѡ стра́шнᲂ мѣ́стᲂ сѐ , нѣ́сть сѐ , нᲂ до́мъ
бж҃їи , и҆ сі́ѧ врата̀ небе́снаѧ .

Ѿ= прᲂро́чества і҆єзекі́илева , чте́нїе .=

~Бꙋ́детъ ѿ ѻ҆сма́гѡ днѐ и҆ про́чее , сᲂтвᲂрѧ́тъ і҆єре́и , на ѻ҆лтарѝ
всесᲂжже́нїѧ ва́ша , и҆́же спасе́нїѧ ва́шегѡ , и҆ прїимꙋ̀ вы̀ гл҃етъ гдⷭ҇ь
бг҃ъ . и҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ , зрѧ́щихъ на вᲂсто́къ ,
и҆ сїѧ̀ бѧ́хꙋ затвᲂре́на . и҆ речѐ гдⷭ҇ь кᲂ мнѣ̀ , врата̀ сїѧ̀ затвᲂре́на
бꙋ́дꙋтъ , и҆ не ѿве́рзꙋтсѧ . и҆ никто́же про́йдетъ сквᲂзѣ̀ и҆́хъ , ꙗ҆́кѡ гдⷭ҇ь
бг҃ъ і҆и҃левъ вни́детъ и҆́ми , и҆ бꙋ́дꙋтъ затвᲂре́на . занѐ и҆гꙋ́менъ се́й
сѧ́детъ въ ни́хъ снѣ́сти хлѣ́бъ . пᲂ пꙋтѝ є҆ла́мскихъ вра́тъ вни́детъ , и҆ пᲂ
пꙋтѝ є҆гѡ̀ и҆зы́детъ . и҆ введе́ мѧ на пꙋ́ть вра́тъ ст҃ы́хъ , и҆́же к̾ сѣ́верꙋ
прѧ́мѡ хра́мꙋ . и҆ ви́дѣхъ , и҆ сѐ и҆спо́лнисѧ сла́вы хра́мъ гдⷭ҇нь .

Ѿ= при́тчей , чте́нїе .=

~Премꙋ́дрᲂсть сᲂзда̀ себѣ̀ хра́мъ , и҆ ᲂу҆твердѝ сто́лпъ се́дмь . закла̀
свᲂѧ̀ же́ртвенаѧ , и҆ черпа̀ в̾ ча́ши свᲂе́й вино̀ , и҆ ᲂу҆гᲂто́ва свᲂю̀
трапе́зꙋ . пᲂсла̀ свᲂѧ̀ рабы̀ , сᲂзыва́ющи с̾ высо́кимъ прᲂпᲂвѣ́данїемъ
на ча́шꙋ , гл҃ющи , и҆́же є҆́сть безꙋ́менъ , да ᲂу҆клᲂни́тсѧ кᲂ мнѣ̀ . и҆
тре́бꙋющимъ ᲂу҆ма̀ речѐ , прїиди́те и҆ ꙗ҆ди́те мо́й хлѣ́бъ , и҆ пі́йте вино̀
є҆́же че́рпахъ ва́мъ . ѡ҆ста́вите безꙋ́мїе , и҆ жи́ви бꙋ́дете . взыщи́те
премꙋ́дрᲂсть , да пᲂживетѐ . и҆спра́вите вѣ́дѣнїи в̾ ра́зꙋмѣ . кажа́и ѕлы́ѧ ,
прїе́млетъ себѣ̀ без̾че́стїе . ѡ҆блича́ѧи же нечести́вагᲂ пᲂрече́тъ себѐ .
ѡ҆бличе́нїе бᲂ нечести́вᲂмꙋ мᲂзо́лїе є҆мꙋ̀ . не ѡ҆блича́й ѕлы́хъ , да не
вᲂз̾ненави́дѧтъ тебѐ . ѡ҆блича́й премꙋ́дра , и҆ вᲂз̾лю́битъ тѧ . да́й
премꙋ́дрꙋ винꙋ̀ , и҆ премꙋ́дрѣе бꙋ́детъ . сказа́й пра́веднᲂмꙋ , и҆ прилᲂжи́тъ
прїима́ти . зача́лᲂ премꙋ́дрᲂсти , стра́хъ гдⷭ҇нь , и҆ свѣ́тъ ст҃ы́хъ ,
ра́зꙋмъ . а҆ є҆́же разꙋмѣ́ти зако́нъ , по́мысла є҆́сть бл҃га . си́мъ бᲂ
ѻ҆́бразᲂмъ пᲂживе́ши мно́гѡ лѣ́тъ , и҆ прилᲂжа́т̾тисѧ лѣ́та живᲂтꙋ̀ .

=и҆ про́чаѧ слꙋ́жба пре́же сщ҃е́нныхъ . н=а да́сѧ и҆спра́витсѧ мл҃тва мᲂѧ̀ ,
г҃ , пᲂкло́ны . и҆ на ны́нѣ си́лы нбⷭ҇ныѧ , г҃ , пᲂкло́ны . и҆ на бꙋ́ди и҆́мѧ
гдⷭ҇не , г҃ , пᲂкло́ны .= А҆́ и҆дѣ́же небꙋ́детъ пре́же сщ҃е́нныѧ , то̀ пᲂе́мъ
си́це . Н=а гдⷭ҇и вᲂзва́хъ , стⷯры в̾ трїо́ди , г҃ , и҆ пра́здникꙋ , є҃ .
сла́ва , и҆ ны́нѣ , пра́здникꙋ . вы́хᲂдъ , свѣ́те ти́хїи . прᲂки́менъ , и҆
чте́нїѧ , дню̀ , и҆ пра́здникꙋ , г҃ . та́же , спᲂдо́би гдⷭ҇и в̾ ве́черъ .
пᲂсе́мъ , є҆ктенїѧ̀ , и҆спо́лнимъ вече́рнїѧ мл҃твы . Стихо́вна , в̾ трїо́ди ,
сла́ва , и҆ ны́нѣ , пра́здникꙋ . ны́нѣ ѿпꙋща́еши . трⷭ҇то́е , и҆ пᲂ ѻ҆́ч҃е
на́шъ . трᲂпа́рь , пра́здникꙋ . и҆ є҆ктенїѧ̀ , пᲂми́лꙋй на́съ бж҃е . пᲂсе́мъ ,
г҃ , пᲂкло́ны вели́кїѧ . та́же , всест҃а́ѧ трⷪ҇це . бꙋ́ди и҆́мѧ гдⷭ҇не , и҆
пᲂкло́ны , г҃ . бл҃гᲂслᲂвлю̀ гдⷭ҇а . та́же , дᲂсто́йнѡ є҆́сть . и҆ ѿпꙋ́стъ . Пᲂ
ѿпꙋще́нїи же вхо́димъ в̾ трапе́зꙋ . и҆ ꙗ҆́мы с̾ ма́слᲂмъ , и҆ пїе́мъ вино̀ ,
прест҃ы́ѧ ра́ди бцⷣы , и҆ трꙋда̀ ра́ди бдѣ́ннагѡ хᲂтѧ́щагѡ бы́ти . ры́бы же
ни ка́кᲂ же вкꙋша́емъ , ꙗ҆ко́въ дн҃ь а҆́ще бꙋ́детъ . ~А҆́ще слꙋчи́тсѧ
бл҃гᲂвѣ́щенїе , въ кᲂто́рꙋю сꙋбо́тꙋ пᲂста̀ . чтꙋ́тсѧ чте́нїѧ пре́жде дню̀ . и҆
пᲂ ни́хъ пра́здникꙋ , є҃ . ~А҆́ще ли в̾ недѣ́лю , д҃ ю , и҆лѝ є҃ пᲂста̀ ,
чте́мъ чте́нїѧ пра́здникꙋ , є҃ . ~А҆́ще ли є҆́сть по́стъ . гл҃ютсѧ , ве́черъ ,
трѝ , прежепи́санныѧ . а҆ на литꙋргі́и двѣ̀ сїѧ̀ .

Ѿ =и҆схо́да , чте́нїе .=

~Вни́де мѡѷсе́й , в̾ го́рꙋ бж҃їю хᲂри́въ . ꙗ҆ви́жесѧ є҆мꙋ̀ а҆́нг҃лъ гдⷭ҇нь
в̾ пла́мени ѻ҆́гненѣ и҆с̾ кꙋпины̀ . и҆ ви́дѣ ꙗ҆́кѡ кꙋпина̀ гᲂрѧ́ше ѻ҆гне́мъ , и҆
кꙋпина̀ несгара́ше . рече́ же мѡѷсе́й , ми́мѡ ше́дъ ви́жꙋ видѣ́нїе вели́кᲂе
сѐ , что̀ ꙗ҆́кѡ несгара́етъ кꙋпина̀ . ꙗ҆́кᲂже ви́дѣ гдⷭ҇ь , ꙗ҆́кѡ пристꙋпа́етъ
ви́дѣти , призва̀ є҆гѡ̀ гдⷭ҇ь и҆з̾ кꙋпины̀ гл҃ѧ , мѡѷсе́е мѡѷсе́е . ѻ҆́нъ же
речѐ , что̀ є҆́сть ; рече́ же гдⷭ҇ь , неприбли́жисѧ сѣ́мѡ . и҆зꙋ́й сапо́гъ
ѿ нᲂгꙋ̀ твᲂе́ю , мѣ́стᲂ бᲂ на не́мже ты̀ стᲂи́ши , землѧ̀ ст҃а̀ є҆́сть . и҆
речѐ є҆мꙋ̀ , а҆́зъ є҆́смь бг҃ъ ѻ҆ц҃а твᲂегѡ̀ , бг҃ъ а҆враа́мѡвъ , и҆ бг҃ъ
і҆саа́кѡвъ , и҆ бг҃ъ і҆а́кѡвль . ѡ҆брати́ же мѡѷсе́й лицѐ свᲂѐ ,
стыдѧ́шебᲂсѧ зрѣ́ти пред̾ бг҃ᲂмъ . рече́ же гдⷭ҇ь к̾ мѡѷсе́ю , ви́дѧ ви́дѣхъ
ѡ҆ѕлᲂбле́нїе люде́й мᲂи́хъ , и҆́же вᲂ є҆гѵ́птѣ , и҆ во́пль и҆́хъ ᲂу҆слы́шахъ
ѿ наси́льствꙋющихъ въ дѣ́лѣхъ . вѣ́мъ бᲂ бᲂлѣ́знь и҆́хъ , и҆ снидо́хъ и҆зѧ́ти
и҆́хъ ѿ рꙋкѝ є҆гѵ́птѧнъ , и҆ и҆з̾вестѝ и҆́хъ ѿ землѝ ѻ҆́нᲂѧ , и҆ ввестѝ
и҆́хъ в̾ зе́млю бл҃гꙋ и҆ мно́гꙋ , в̾ зе́млю тᲂча́щꙋ ме́дъ и҆ млеко̀ .

Ѿ =при́тчей , чте́нїе .=

~Гдⷭ҇ь сᲂзда́ мѧ в̾ нача́тᲂкъ пꙋті́й є҆гѡ̀ , в̾ дѣ́ла свᲂѧ̀ . пре́жде вѣ́къ
ѡ҆снᲂва́ мѧ . в̾ нача́лѣ , пре́жде землѝ сᲂтвᲂре́нїѧ , и҆ пре́жде сᲂтвᲂре́нїѧ
бе́зденъ . пре́жде пᲂтече́нїѧ и҆сто́чникъ во́дъ , пре́жде вᲂдрꙋзе́нїѧ
гᲂра́мъ , пре́жде всѣ́хъ хᲂлмо́въ ражда́етъ мѧ . гдⷭ҇ь сᲂтвᲂрѝ страны̀ и҆
пꙋсты́ни , и҆ кᲂнцы̀ населе́ны пᲂд̾ нб҃се́мъ . є҆гда̀ гᲂто́ваше нб҃ᲂ , съ ни́мъ
бѣ́хъ . и҆ є҆гда̀ ѿлꙋча́ше себѣ̀ престо́лъ на вѣ́трѣхъ . є҆гда̀ крѣ́пкїи
твᲂрѧ́ше вы́шнїѧ ѻ҆́блаки , и҆ ꙗ҆́кѡ тве́рды пᲂлага́ше и҆сто́чники пᲂд̾
нбⷭ҇ныѧ . є҆гда̀ пᲂлага́ше мо́рю предѣ́лъ є҆гѡ̀ , и҆ вᲂда́мъ непрехᲂди́ти
ᲂу҆ста́въ є҆гѡ̀ . и҆ крѣпка̀ твᲂрѧ́ше ѡ҆снᲂва́нїѧ землѝ , бѣ́хъ є҆мꙋ̀
пᲂдо́бна . а҆́зъ бѣ́хъ , ѡ҆ не́йже ра́дᲂвашесѧ . на всѧ́къ же дн҃ь веселѧ́хсѧ
пред̾ лице́мъ є҆гѡ̀ , на всѧ́кᲂ вре́мѧ .

П=ри часѣ́ же пе́рвᲂмъ но́щи . начина́емъ па́вечерницꙋ вели́кꙋю . пᲂ а҃ мъ ,
трист҃о́мъ , трᲂпа́рь пра́здникꙋ . пᲂ в҃ мъ , кᲂнда́къ пра́здникꙋ . пᲂ сла́ва
въ вы́шнихъ , быва́етъ литі́ѧ , на не́й же пᲂе́мъ стⷯры , сїѧ̀ . гла́съ ,
а҃ .=

~Въ шесты́и мцⷭ҇ъ , а҆рхистрати́гъ по́сланъ бы́сть , к̾ тебѣ̀ дв҃ѣй и҆
чи́стѣй , вᲂз̾вѣсти́ти тебѣ̀ сло́вᲂ спасе́нїѧ , вкꙋ́пѣ же и҆ зва́ти ти ,
ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . рᲂди́ши сн҃а превѣ́чнагᲂ ѿ ѻ҆ц҃а , и҆
спасе́тъ лю́ди свᲂѧ̀ ѿ грѣ́хъ и҆́хъ . ~Въ мцⷭ҇ъ шесты́и , по́сланъ бы́сть
с̾ нб҃сѐ гаврїи́лъ а҆рха́нг҃лъ , во́ градъ галиле́йскїи назаре́тъ ,
принестѝ ѻ҆трᲂкᲂви́цѣ ра́дᲂсть бл҃гᲂвѣ́щенїѧ , и҆ пристꙋ́пль к̾ не́й вᲂзᲂпѝ
гл҃ѧ , ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . ра́дꙋисѧ вмѣсти́лище
невмѣсти́магѡ є҆стества̀ . є҆го́же бᲂ нб҃са̀ невмѣсти́ша , ᲂу҆тро́ба твᲂѧ̀
вмѣстѝ бл҃гᲂслᲂве́наѧ . ра́дꙋисѧ чи́стаѧ а҆да́мᲂвᲂ вᲂз̾ва́нїе , и҆ є҆́ввинᲂ
и҆збавле́нїе . ра́дᲂсть ми́рꙋ , и҆ весе́лїе ро́дꙋ на́шемꙋ . ~По́сланъ бы́сть
а҆рха́нг҃лъ гаврїи́лъ с̾ нб҃сѐ ѿ бг҃а , къ дв҃ѣ нескве́рнѣй , во́ градъ
галиле́йскїи назаре́тъ , бл҃гᲂвѣсти́ти є҆́й стра́ннагѡ ѻ҆́браза зача́тїе .
по́сланъ бы́сть ра́бъ беспло́тенъ , кᲂ ѡ҆дш҃евле́нᲂмꙋ гра́дꙋ , и҆ две́ри
мы́сленѣй , вᲂз̾вѣсти́ти влады́чнѧ прише́ствїѧ сни́тїе . по́сланъ бы́сть
во́инъ нбⷭ҇ныи , къ прест҃ы́ѧ сла́вы пᲂла́тѣ , прᲂꙋгᲂто́вати зижди́телю жили́ще
не ѿе́млемᲂ . и҆ пристꙋ́пль к̾ не́й взыва́ше , ра́дꙋисѧ престо́ле
ѻ҆гнезра́чныи , четверᲂзра́чныхъ сла́внѣйши . ра́дꙋисѧ сѣда́лище цр҃ѧ
небе́снагѡ . ра́дꙋисѧ гᲂро̀ несѣко́маѧ , прїѧ́телище пречⷭ҇тно́е . в̾ тѧ́ бᲂ
всѐ и҆спᲂлне́нїе всели́сѧ бжⷭ҇тва̀ пло́тїю , бл҃гᲂвᲂле́нїемъ ѻ҆ц҃а
прⷭ҇нᲂсꙋ́щнагѡ , и҆ дѣ́йствᲂмъ прест҃а́гѡ дх҃а . ра́дꙋисѧ ѡ҆бра́дᲂваннаѧ гдⷭ҇ь
с̾ тᲂбо́ю .

=сла́ва . гла́съ , и҃ . Д=а веселѧ́тсѧ небеса̀ , и҆ ра́дꙋетсѧ землѧ̀ . и҆́бᲂ
ѻ҆ц҃ꙋ сᲂприснᲂсꙋ́щныи , сᲂбез̾нача́льныи и҆ сᲂпресто́льныи , щедро́тствᲂ
прїе́мъ , и҆ чл҃кᲂлю́бнꙋю ми́лᲂсть , себѐ пᲂста́ви вᲂ и҆злїѧ́нїе ,
бл҃гᲂвᲂле́нїемъ и҆ сᲂвѣ́тᲂмъ ѻ҆́ч҃имъ . и҆ вᲂ ᲂу҆тро́бꙋ всели́сѧ дв҃чꙋ ,
преѡчище́нꙋ дх҃ᲂмъ . ѽ чꙋдесѐ ; бг҃ъ в̾ чл҃цѣхъ , невмѣсти́мыи въ лᲂжесна́хъ ,
без̾лѣ́тныи в̾ лѣ́тᲂ . и҆ є҆́же пресла́внѣе , ꙗ҆́кѡ и҆ зача́тїе без̾сѣ́меннᲂ ,
и҆ и҆стᲂща́нїе несказа́ннᲂ , и҆ та́иньствᲂ є҆ли́кѡ . бг҃ъ бᲂ и҆стᲂщева́етсѧ ,
вᲂпло́щьсѧ и҆ зи́ждетсѧ . а҆́нг҃лꙋ къ чи́стѣй заче́ншей гл҃авшꙋ . ра́дꙋисѧ
ѡ҆бра́дᲂваннаѧ гдⷭ҇ь с̾ тᲂбо́ю , и҆мѣ́ѧи ве́лїю млⷭ҇ть .

=и҆ ны́нѣ . гла́съ , в҃ . Б=л҃гᲂвѣсти́тъ гаврїи́лъ ѡ҆бра́дᲂваннѣй дне́сь ,
ра́дꙋисѧ неневѣ́стнаѧ ѻ҆трᲂкᲂви́це , и҆ неи҆скꙋсᲂбра́чнаѧ . недиви́сѧ стра́ннᲂмꙋ
мᲂемꙋ̀ зра́кꙋ , ни ᲂу҆жаса́йсѧ , а҆рха́нг҃лъ бᲂ є҆́смь . ѕмїѧ̀ прельстѝ
є҆́ввꙋ и҆нᲂгда̀ , ны́нѣ же бл҃гᲂвѣствꙋ́ю ти ра́дᲂсть . и҆ пребꙋ́деши нетлѣ́нна ,
ро́ждьши гдⷭ҇а чⷭ҇таѧ .

Н=а стихо́внѣ , стⷯры , гла́съ , д҃ . В=ъ шесты́и мцⷭ҇ъ , по́сланъ бы́сть
а҆рха́нг҃лъ к̾ дв҃ѣ чи́стѣй , и҆ ра́дᲂватисѧ є҆́й прире́къ , бл҃гᲂвѣстѝ
и҆з̾ неѧ̀ и҆зба́вителю прᲂйтѝ . тѣ́мже прїе́мши цѣлᲂва́нїе , зача́тъ
превѣ́чнагѡ бг҃а несказа́ннѡ , бл҃гᲂвᲂли́вшагᲂ вᲂчл҃читисѧ , вᲂ спасе́нїе
дш҃а́мъ на́шимъ .

=сти́хъ : бл҃гᲂвѣсти́те дн҃ь ѿ́ дне ,꙳ спасе́нїе бг҃а на́шегѡ . Ꙗ҆=зы́ка
є҆го́же незна̀ ᲂу҆слы́ша бцⷣа . глаго́лаше бᲂ к̾ не́й а҆рха́нг҃лъ ,
бл҃гᲂвѣ́щенїѧ гл҃ы . ѿ ню́дꙋ же вѣ́рнѡ прїе́мши цѣлᲂва́нїе , зача́тъ тѧ̀
превѣ́чнагᲂ бг҃а . тѣ́мже и҆ мы̀ ра́дꙋющесѧ вᲂпїе́мъ тѝ . и҆́же и҆з̾ неѧ̀
вᲂплᲂти́выисѧ непрело́жнѡ бж҃е , ми́ръ ми́рᲂви да́рꙋй , и҆ дш҃а́мъ на́шимъ
ве́лїю млⷭ҇ть .

=сти́х̾ : вᲂспо́йте гдⷭ҇ви пѣ́снь но́вꙋ ,꙳ вᲂспо́йте гдⷭ҇ви всѧ̀ землѧ̀ .
С=ѐ вᲂз̾ва́нїе ны́нѣ ꙗ҆ви́сѧ на́мъ , па́че сло́ва бг҃ъ чл҃кѡмъ
сᲂвᲂкꙋплѧ́етсѧ . а҆рха́нг҃лᲂвымъ гла́сᲂмъ , пре́лесть ѿгᲂнѧ́етсѧ . дв҃аѧ бᲂ
прїе́млетъ ра́дᲂсть . земле́наѧ бы́ша не́бᲂ . ми́ръ разрѣши́сѧ пе́рвыѧ
клѧ́твы . да ра́дꙋетсѧ тва́рь , и҆ гла́сы да пᲂе́тъ . тво́рче и҆ и҆зба́вителю
на́шъ , гдⷭ҇и сла́ва тебѣ̀ .

=сла́ва , и҆ ны́нѣ . гла́съ , то́йже . Д=не́съ ра́дᲂсть бл҃гᲂвѣ́щенїѧ .
дв҃ьственᲂе тᲂржество̀ , ни́жнѧѧ с̾ вы́шними сᲂвᲂкꙋплѧ́ютсѧ . а҆да́мъ
ѡ҆бнᲂвлѧ́етсѧ , и҆ є҆́вва пе́рвыѧ печа́ли свᲂбᲂжда́етсѧ . и҆ сѣ́нь на́шегѡ
сꙋщества̀ , ѡ҆бᲂже́нїемъ прїе́мшагѡ смѣше́нїе , цр҃кви бж҃їѧ бы́сть . ѽ
та́иньствᲂ , ѻ҆́бразъ и҆стᲂща́нїѧ невѣ́дᲂмъ . бᲂга́тьствᲂ бл҃гᲂсти
несказа́ннѡ . а҆́нг҃лъ слꙋжи́тель чꙋдесѝ . дв҃ича ᲂу҆тро́ба сн҃а прїе́млетъ .
дх҃ъ ст҃ы́и низ̾пᲂсыла́етсѧ , ѻ҆ц҃ъ свы́ше бл҃гᲂвᲂли́тъ . и҆ и҆змѣне́нїе
ѻ҆́бщимъ твᲂри́тсѧ сᲂвѣ́тᲂмъ . въ не́мже и҆ и҆́мже спа́сшесѧ , вкꙋ́пѣ
съ гаврїи́лᲂмъ къ дв҃ѣй вᲂзᲂпїе́мъ , ра́дꙋисѧ ѡ҆бра́дᲂваннаѧ и҆з̾ неѧ́ же
спасе́нїе хрⷭ҇то́съ бг҃ъ на́шъ , и҆́же пᲂ на́съ прїе́мъ є҆стество̀ , къ себѣ̀
вᲂзведѐ . тᲂго̀ мᲂлѝ спасти́сѧ дш҃а́мъ на́шимъ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь .
гла́съ , д҃ . Д=не́сь спасе́нїю на́шемꙋ нача́тᲂкъ , и҆ вѣ́чнѣй та́йнѣ
ꙗ҆вле́нїе . сн҃ъ бж҃їи , сн҃ъ дв҃ыѧ быва́етъ . и҆ гаврїи́лъ ра́дᲂсть
бл҃гᲂвѣствꙋ́етъ . тѣ́мъ и҆ мы̀ с̾ ни́мъ бцⷣѣ вᲂзᲂпїе́мъ , ра́дꙋисѧ
ѡ҆бра́дᲂваннаѧ гдⷭ҇ь съ тᲂбо́ю . =гⷤ .=

=и҆= быва́етъ блгⷭ҇ве́нїе хлѣ́бᲂмъ . и҆ раздаѧ́нїе и҆́хъ пᲂ ѻ҆бы́чаю .
=та́же , н=ачина́емъ ᲂу҆́тренюю . С=ла́ва в̾вы́шнихъ , гⷤ . и҆ про́чаѧ .= Н=а
бг҃ъ гдⷭ҇ь . трᲂпа́рь , пра́здникꙋ , гⷤ . =П=ᲂ а҃ , стихᲂло́гїи , ѻ҆́ба
сѣда́льна в̾ трїо́ди .= П=ᲂ в҃ , стихᲂло́гїи , сѣда́ленъ , пра́здникꙋ .
гла́съ , а҃ . В=ели́кїи вᲂево́да невеще́ственыхъ а҆́нг҃лъ , во́ градъ назаре́тъ
прише́дъ , цр҃ѧ вᲂзвѣща́етъ ти чⷭ҇таѧ вѣко́мъ и҆ гдⷭ҇а , ра́дꙋисѧ гл҃ѧ тебѣ̀
бл҃гᲂслᲂве́наѧ мр҃і́е . непᲂсти́жимᲂ и҆ несказа́ннᲂе чꙋ́дᲂ , чл҃кѡмъ
ѡ҆бнᲂвле́нїе . =сла́ва , и҆ ны́нѣ , то́йже .=

П=ᲂ г҃ , стихᲂло́гїи , сѣда́ленъ . гла́съ , г҃ . Д=не́сь всѧ̀ тва́рь
ра́дꙋетсѧ , ꙗ҆́кѡ ра́дꙋйсѧ тебѣ̀ гл҃етъ а҆рха́нг҃лъ , блгⷭ҇ве́наѧ чⷭ҇таѧ и҆
прест҃а́ѧ мт҃и хрⷭ҇та̀ бг҃а . дне́сь ѡ҆мрача́етсѧ ѕмїино̀ шепта́нїе , клѧ́твѣ
бᲂ пра́ѻ҆ц҃а разрѣша́етсѧ сᲂꙋ́зъ . тѣ́мже и҆ непреста́ннᲂ вᲂпїе́мъ ти ,
ра́дꙋисѧ ѡ҆бра́дᲂваннаѧ . =сла́ва , и҆ ны́нѣ , то́йже .=

П=ᲂ пᲂлїєлеѡ́сѣ , сѣда́ленъ . гла́съ , и҃ . С=ло́вᲂ ѻ҆́ч҃ее на́ землю
сни́де , а҆́нг҃ла цѣлᲂва́нїемъ , бцⷣѣ вᲂпїѧ́ше ра́дꙋисѧ бл҃гᲂслᲂве́наѧ , ꙗ҆́же
печа́ть є҆ди́на сᲂхра́ньши . зача́тїе прїе́мши , пре́жде вѣ́къ всѣ́хъ
бы́вшагѡ . да ѿ́ лести спасе́тъ , ꙗ҆́кѡ бг҃ъ ро́дъ челᲂвѣ́ческїи . =сла́ва , и҆
ны́нѣ . П=о́сланъ бы́сть с̾ нб҃сѐ , а҆рхистрати́гъ гаврїи́лъ ѿ́ бг҃а , ско́рѡ
прїи́де к̾ дш҃е́внᲂмꙋ гра́дꙋ , глаго́лѧ к̾ не́й ꙗ҆́вственѡ , зижди́телѧ
прїи́меши дв҃ᲂ вᲂ ᲂу҆тро́бѣ , и҆ рᲂди́ши непрело́жнагᲂ с̾ пло́тїю . тѣ́мже
по́сланъ є҆́смь , вᲂз̾вѣсти́ти стра́ннᲂе ржⷭ҇тво̀ чⷭ҇таѧ , и҆ стᲂю̀ зᲂвѧ̀
тебѣ̀ , ра́дꙋисѧ невѣ́стᲂ неневѣ́стнаѧ .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
Б=л҃гᲂвѣсти́те дн҃ь ѿ́ дне , спасе́нїе бг҃а на́шегѡ . =сти́хъ . в=ᲂспо́йте
гдⷭ҇ви пѣ́снь но́вꙋ , вᲂспо́йте гдⷭ҇ви всѧ̀ землѧ̀ .

~всѧ́кᲂ дыха́нїе .= є҆ѵⷢ҇а́лїе , ѿ =лꙋкѝ . зача́лᲂ , д҃ .

=сла́ва . м=ᲂли́твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́съ , в҃ . Б=л҃гᲂвѣсти́тъ гаврїи́лъ ѡ҆бра́дᲂваннѣй дне́сь ,
ра́дꙋисѧ не невѣ́стнаѧ ѻ҆трᲂкᲂви́це , и҆ не и҆скꙋсᲂбра́чнаѧ . недиви́сѧ
стра́ннᲂмꙋ мᲂемꙋ̀ зра́кꙋ , ни ᲂу҆жаса́йсѧ , а҆рха́нг҃лъ бᲂ є҆́смь . ѕмїѧ̀
прельстѝ є҆́ввꙋ и҆нᲂгда̀ , ны́нѣ же бл҃гᲂвѣствꙋ́ю ти ра́дᲂсть . и҆ пребꙋ́деши
нетлѣ́нна , ро́ждьши гдⷭ҇а чⷭ҇таѧ .

К=ано́нъ пра́здникꙋ . і҆=рмо́съ пᲂ вⷤ . трᲂпари́ же на в҃і . Катава́сїѧ
пра́здникꙋ , ѻ҆́ба ли́ка вкꙋ́пѣ . а҆ и҆дѣ́же трипѣ́снᲂ , та́мѡ пᲂе́мъ ,
пра́здникꙋ , на́ ѕ҃ . и҆ трипѣ́снᲂ на́ и҃ . Катава́сїѧ , і҆рмо́съ трїо́днᲂй ,
ѻ҆́ба ли́ка вкꙋ́пѣ .

К=ано́нъ , твᲂре́нїе кѵ́ръ ѳеѡ́фанᲂвᲂ . нᲂсѧ̀ краегране́сїе . а҆́збꙋкᲂвъ дᲂ
и҃ ѧ пѣ́сни . гла́съ , д҃ . пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆
напо́лнѧтсѧ дх҃а , и҆ сло́вᲂ ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ
тᲂржествꙋ́ѧ , и҆ вᲂспᲂю̀ ра́дꙋѧсѧ сеѧ̀ зача́тїе . =запѣ́въ := ~Прест҃а́ѧ гжⷭ҇е
бцⷣе , спасѝ на́съ . ~Да пᲂе́тъ ти влⷣчце , движа̀ свирѣ́ль дх҃о́внꙋю , дв҃дъ
пра́ѻ҆ц҃ъ тво́й , пᲂслꙋ́шай дщѝ ра́дᲂванна гла́са ѿ а҆́нг҃ла , ра́дᲂсть бᲂ
вᲂз̾вѣща́етъ ти не и҆з̾гл҃аннꙋю . ~Вᲂпїю́ ти веселѧ́сѧ , приклᲂнѝ ᲂу҆́хᲂ
твᲂѐ , и҆ вᲂнми́ ми , бж҃їе пᲂвѣ́дающꙋ без̾ сѣ́мене зача́тїе . ѡ҆брѣ́те бᲂ
бл҃гᲂда́ть пре́д̾ бг҃ᲂмъ , є҆ѧ́же не ѡ҆брѣ́те дрꙋга́ѧ никᲂли́же пречⷭ҇таѧ . ~Да
разꙋмѣ́ю а҆́нг҃ле твᲂи́хъ слᲂве́съ си́лꙋ , ка́кѡ бꙋ́детъ є҆́же речѐ ,
гл҃и ꙗ҆́вственѡ , ка́кѡ зачнꙋ̀ дв҃ᲂю сꙋ́щи ѻ҆трᲂкᲂви́ца ; ка́кᲂже и҆ мт҃и бꙋ́дꙋ
зижди́телѧ мᲂегѡ̀ . ~Ле́стнѡ мѧ вѣща́ти пᲂмышлѧ́еши , ꙗ҆́кᲂже прилꙋчи́сѧ . и҆
ра́дꙋюсѧ зрѧ̀ твᲂѐ ᲂу҆тверже́нїе . дерза́й влⷣчце , бг҃ꙋ бᲂ хᲂтѧ́щꙋ ,
ᲂу҆до́бь скᲂнча́ютсѧ пресла́внаѧ .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ чⷭ҇тны́мъ ти зача́тїемъ ,
вѣнце́мъ сла́вы спᲂдо́би . ~Ѡ҆скꙋдѣ̀ кнѧ́зь ѿ і҆ꙋ́ды , вре́мѧ наста́лᲂ є҆́сть
ᲂу҆́же , в̾ не́же ꙗ҆ви́тсѧ ꙗ҆зы́кѡмъ наде́жда хрⷭ҇то́съ . ты́ же ка́кѡ сего̀
рᲂждꙋ̀ дв҃ᲂю сꙋ́щи , скажи́ ми . ~И҆́щеши ѿ менѐ ᲂу҆вѣ́дѣти дв҃ᲂ , ѻ҆́бразъ
зача́тїѧ твᲂегѡ̀ , нᲂ то́й несказа́ненъ є҆́сть . дх҃ъ же ст҃ы́и зижди́тельнᲂю
си́лᲂю , ѡ҆сѣни́въ тѧ сᲂверши́тъ . ~Мᲂѧ̀ пра́баба прїе́мши во́лю ѕмїинꙋ̀ ,
пи́щи бжⷭ҇твеныѧ и҆згна́на бы́сть . тѣ́мже и҆ а҆́зъ бᲂю́сѧ цѣлᲂва́нїѧ ти
стра́нна , стыдѧ́щисѧ пᲂпᲂлзе́нїѧ . ~Бж҃їи пред̾ста́тель по́сланъ є҆́смь ,
бжⷭ҇твеныи сᲂвѣ́тъ пᲂвѣ́дати ти . что́сѧ менѐ бᲂи́ши пренепᲂро́чнаѧ , па́че
тебѐ бᲂѧ́щагᲂсѧ . что́ми гᲂвѣ́еши влⷣчце , гᲂвѣ́ющемꙋ ми тебѣ̀ че́стнѡ .

=сѣда́ленъ . гла́съ , д҃ .= ~По́сланъ бы́сть гаврїи́лъ к̾ дв҃ѣй мр҃і́и ,
принᲂсѧ̀ є҆́й не и҆з̾глаго́ланнꙋю ра́дᲂсть . ꙗ҆́кѡ за́чнеши без̾ сѣ́мене , и҆
рᲂди́ши сн҃а превѣ́чнагᲂ бг҃а , и҆ спасе́тъ лю́ди ѿ грѣ́хъ и҆́хъ , и҆
пᲂслꙋшествꙋ́етъ пᲂсла́выи мѧ вᲂпи́ти тебѣ̀ ра́дᲂсть , бл҃гᲂслᲂве́наѧ дв҃ᲂю
рᲂди́ши , и҆ пᲂ ржⷭ҇твѣ̀ дв҃ᲂю па́ки пребꙋ́деши . =слава , и҆ ны́нѣ .
Г=аврїи́лъ с̾ нб҃сѐ , ра́дꙋисѧ зᲂве́тъ чи́стѣй , ꙗ҆́кѡ за́чнеши во́ чревѣ
превѣ́чнагᲂ бг҃а , сло́вᲂмъ кᲂнцы̀ сᲂста́вльшагᲂ . ѻ҆на́же к̾ немꙋ̀ ѿвѣщава́ше ,
мꙋ́жа незна́ющи ка́кѡ рᲂжꙋ̀ сн҃а , и҆ сказꙋ́ѧ гл҃аше а҆́нг҃лъ бцⷣы дв҃ѣ . дх҃ъ
ст҃ы́и на́йдетъ на тѧ̀ , и҆ си́ла вы́шнѧгѡ ѡ҆сѣ́нитъ тѧ .

=пѣ́снь , д҃ . і҆рмо́съ . С=ѣдѧ́и вᲂ сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ст҃ꙋ нѣ́кꙋю дв҃ꙋ
ражда́ющꙋ , слы́шахъ прᲂро́ка дре́вле , є҆мманꙋ́ила прᲂре́кша . хᲂщꙋ́ же
разꙋмѣ́ти , ка́кѡ бжⷭ҇тва̀ размѣше́нїе , є҆стество̀ чл҃ческᲂе претерпи́тъ .
~Ꙗ҆ви́ла є҆́сть кꙋпина̀ , не ѡ҆па́льна пребы́вши , прїе́мши пла́мень ,
ѡ҆бра́дᲂваннаѧ препѣ́таѧ , твᲂегѡ̀ та́иньства пресла́внᲂе . пᲂ ржⷭ҇твѣ́ бᲂ
пребꙋ́деши чⷭ҇таѧ при́снѡ дв҃а . ~Ѡ҆свѣща́емь сїѧ́нїемъ бг҃а вседержи́телѧ ,
и҆́стинѣ прᲂпᲂвѣ́дниче , гл҃и гаврїи́ле и҆́стинꙋ . ка́кѡ нетлѣ́ннѣ бы́вши
чистᲂтѣ̀ мᲂе́й , сло́ва рᲂждꙋ̀ съ пло́тїю беспло́тнагᲂ . ~Со́ страхᲂмъ ти
ꙗ҆́кѡ ра́бъ гжⷭ҇е пред̾стᲂю̀ , с̾ бᲂѧ́знїю дв҃ᲂ , ны́нѣ смᲂтри́ти стыжꙋ́сѧ
тебѐ . ꙗ҆́кѡ бᲂ до́ждь на рꙋно̀ сни́детъ на тѧ̀ сло́вᲂ ѻ҆́ч҃ее , ꙗ҆́кᲂже
и҆зво́ли .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣмъ зача́тїи
твᲂе́мъ , ты́ бᲂ бракᲂнеи҆скꙋси́маѧ дв҃це , прїѧ́тъ вᲂ ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Разꙋмѣ́ти немᲂгꙋ̀ твᲂи́хъ слᲂве́съ и҆спыта́нїѧ . чꙋдеса́ бᲂ
бы́ша мно́жицею , бжⷭ҇твенᲂю си́лᲂю ди́вна быва́емаѧ , скрижа́ли и҆ зако́ннїи
ѻ҆́бразы . рᲂдила̀ дв҃ца бе́з̾ мꙋжа никᲂли́же . ~Диви́тъ пренепᲂро́чнаѧ , и҆
стра́ннᲂ бᲂ чꙋ́дᲂ твᲂѐ , є҆ди́на бᲂ ты̀ всѣ́хъ цр҃ѧ прїи́меши вᲂ ᲂу҆тро́бѣ
вᲂплᲂща́ема . и҆ тѧ̀ прᲂѡбразꙋ́ютъ прⷪ҇ро́ческаѧ рече́нїѧ , гада́нїѧ и҆
зако́ннїи ѻ҆́бразы . ~И҆́же всѣ́мъ невмѣсти́мыи , и҆ всѣ́мъ неви́димыи , ка́кѡ
се́й мо́жетъ во́ чревᲂ дв҃че всели́тисѧ , є҆́же са́мъ сᲂзда̀ . ка́кѡ зачнꙋ̀
бг҃а сло́ва , сᲂбез̾нача́льна ѻ҆ц҃ꙋ́ же и҆ дх҃ᲂви . ~Къ твᲂемꙋ̀ пра́ѻ҆ц҃ꙋ
дв҃дꙋ , ѡ҆бѣща́сѧ пᲂсади́ти ѿ плᲂда̀ чре́ва , на прⷭ҇то́лѣ црⷭ҇тва є҆гѡ̀ .
і҆а́кѡвлю тѧ дᲂбро́тꙋ , є҆ди́нꙋ и҆з̾бра̀ слᲂве́снᲂе селе́нїе .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡбразꙋ́ѧ пᲂгребе́нїе тридне́внᲂе ,
прᲂро́къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . ~Гл҃ъ твᲂи́хъ гаврїи́ле , гла́съ ра́дᲂваненъ прїе́мши , весе́лїѧ
бжⷭ҇твенагѡ и҆спо́лнихсѧ . ра́дᲂсть бᲂ вᲂз̾вѣща́еши некᲂне́чнꙋю . ~Сѐ тебѣ̀
да́стсѧ ра́дᲂсть бг҃ᲂмт҃и бжⷭ҇твенаѧ , и҆ всѧ̀ тва́рь вᲂпїе́тъ тѝ
бг҃ᲂневѣ́стᲂ . ты́ бᲂ є҆ди́на мт҃и сн҃а бж҃їѧ , прᲂнарече́сѧ чⷭ҇таѧ . ~Є҆́ввы
мно́ю ны́нѣ да ᲂу҆праздни́тсѧ ѡ҆сꙋжде́нїе . мно́ю до́лгъ дре́внїи ,
да вᲂз̾да́нъ бꙋ́детъ дне́сь . мно́ю ра́дᲂсть дре́внѧѧ да да́стсѧ преиспо́лнена .
~Ѡ҆бѣща́сѧ бг҃ъ а҆враа́мꙋ пра́ѻ҆ц҃ꙋ , бл҃гᲂслᲂви́ти ѿ сѣ́мене є҆гѡ̀ ꙗ҆зы́ки
чⷭ҇таѧ . тᲂбо́ю же прехᲂжде́нїе ѻ҆бѣ́тъ прїе́млетъ дне́сь .

=кᲂнда́къ . гла́съ , и҃ . В=збра́ннᲂй вᲂево́дѣ пᲂбѣди́тельнаѧ , ꙗ҆́кѡ
и҆зба́вльшесѧ ѿ ѕлы́хъ , бл҃гᲂда́рственаѧ вᲂсписꙋ́емъ ти рабѝ твᲂѝ бцⷣе . нᲂ
ꙗ҆́кѡ и҆мꙋ́щи держа́вꙋ непᲂбѣди́мꙋю , ѿ всѧ́кихъ на́съ бѣ́дъ свᲂбᲂдѝ .
да зᲂве́мъ ти , ра́дꙋисѧ невѣ́стᲂ неневѣ́стнаѧ . =и҆́кᲂсъ . А҆́=нг҃лъ
пред̾ста́тель , с̾ нб҃сѐ по́сланъ бы́сть рещѝ бцⷣе , ра́дꙋисѧ . и҆ сᲂ
беспло́тнымъ гла́сᲂмъ вᲂплᲂща́ема тѧ зрѧ̀ гдⷭ҇и , ᲂу҆жаса́шесѧ и҆ стᲂѧ́ше ,
зᲂвы́и къ не́й такᲂва́ѧ . ра́дꙋисѧ є҆ѧ́же ра́ди ра́дᲂсть вᲂсїѧ́етъ , ра́дꙋисѧ
є҆ѧ́же ра́ди клѧ́тва и҆сче́знетъ . ра́дꙋисѧ па́дшагѡ а҆да́ма вᲂста́нїе ,
ра́дꙋисѧ сле́зъ є҆́ввинъ и҆збавле́нїе . ра́дꙋисѧ высᲂто̀ неꙋдо́бь вᲂсхᲂди́маѧ
чл҃ческими по́мыслы , ра́дꙋисѧ глꙋбино̀ неꙋдо́бь зри́маѧ и҆ а҆́нг҃льскима
ѻ҆чи́ма . ра́дꙋисѧ ꙗ҆́кѡ є҆сѝ цр҃е́вᲂ сѣда́лище , ра́дꙋисѧ ꙗ҆́кѡ но́сиши
нᲂсѧ́щагᲂ всѧ́ческаѧ . ра́дꙋисѧ ѕвѣздо̀ ꙗ҆влѧ́ющаѧ сл҃нце , ра́дꙋисѧ ᲂу҆тро́бᲂ
бжⷭ҇твенагѡ вᲂплᲂще́нїѧ . ра́дꙋисѧ є҆ѧ́же ра́ди ѡ҆бнᲂвлѧ́етсѧ тва́рь , ра́дꙋисѧ
є҆ѧ́же ра́ди пᲂклᲂнѧ́емсѧ твᲂрцꙋ̀ . ра́дꙋисѧ невѣ́стᲂ неневѣ́стнаѧ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
нᲂ ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ є҆сѝ . ~Свѣ́тъ невеще́ственыи
пᲂвѣ́даѧ , въ веще́ственѣ тѣлесѝ сᲂвᲂкꙋплѧ́емь , за млрⷭ҇дїе мно́гᲂе . свѣ́тлᲂ
бл҃гᲂвѣ́щенїе , бжⷭ҇твенагѡ прᲂпᲂвѣ́данїѧ , ны́нѣ взыва́еши ми , бл҃гᲂслᲂве́нъ
пречⷭ҇таѧ пло́дъ твᲂегѡ̀ чре́ва . ~Ра́дꙋисѧ влⷣчце дв҃ᲂ , ра́дꙋисѧ пречⷭ҇таѧ .
ра́дꙋисѧ прїѧ́телище бж҃їе , ра́дꙋисѧ свѣ́щниче свѣ́та . а҆да́мᲂвᲂ
вᲂзва́нїе , и҆ є҆́ввы и҆збавле́нїе . гᲂро̀ ст҃а́ѧ , и҆ пресла́внᲂе сщ҃е́нїе ,
и҆ черто́гъ без̾сме́ртїѧ . ~Дш҃ꙋ ѡ҆чи́сти ми и҆ тѣ́лᲂ ѡ҆ст҃ѝ , цр҃кᲂвь
сᲂтвᲂрѝ вмѣ́стнꙋ бг҃ꙋ , сѣ́нь бг҃ᲂꙋкра́шенꙋ . ѡ҆дш҃евле́нъ хра́мъ наи́тїемъ
прест҃а́гѡ дх҃а , и҆ жи́зни чи́стꙋю мт҃рь . ~Ꙗ҆́кѡ мнᲂгᲂсвѣ́тлꙋю свѣщꙋ̀ , и҆
бг҃ᲂдѣ́ланенъ черто́гъ , ви́жꙋ тѧ ны́нѣ ꙗ҆́кѡ зла́тъ кᲂвче́гъ , зако́нꙋ
пᲂда́телѧ прїимѝ дв҃ᲂ , бл҃гᲂи҆зво́лившагᲂ чл҃ческᲂе и҆зба́вити тᲂбо́ю ,
тлѣ́ннᲂе сꙋщество̀ .

=пѣ́снь , и҃ . і҆рмо́съ . С=лы́ши ѻ҆трᲂкᲂви́це дв҃це чⷭ҇таѧ , да рече́тъ
ᲂу҆́бѡ гаврїи́лъ , сᲂвѣ́тъ вы́шнѧгѡ дре́вле и҆́стинныи . бꙋ́ди на прїѧ́тїе
гᲂто́ва бг҃ꙋ , тᲂбо́ю бᲂ невмѣсти́мыи с̾ чл҃ки пᲂживе́тъ . тѣ́мъ и҆ ра́дꙋѧсѧ
вᲂпїю̀ , да бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀
во́ вѣки . ~Оу҆́мъ всѧ́къ пᲂбѣжда́етсѧ зе́мленъ , ѿвѣща̀ дв҃ца , и҆́щꙋщи
ꙗ҆́же ми вѣща́еши пресла́внаѧ , слы́шахъ слᲂвеса̀ твᲂѧ̀ , нᲂ бᲂю́сѧ
ᲂу҆жаса́ющисѧ , да неле́стїю мѧ ꙗ҆́кѡ є҆́ввꙋ дале́че по́слеши ѿ́ бг҃а . нᲂ
ѻ҆ба́че вᲂпїю̀ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀
во́ вѣки . ~Сѐ тебѣ̀ недᲂꙋмѣ́ннᲂе разрѣши́тсѧ , речѐ к̾ си́мъ гаврїи́лъ .
до́брѣ бᲂ речѐ ве́щь непᲂсти́жна , слᲂвесе́мъ твᲂи́хъ ᲂу҆сте́нъ пᲂвинꙋ́ющисѧ
про́чее . несꙋмни́сѧ ꙗ҆́кѡ льстѝ , ꙗ҆́кᲂже ве́щи вѣ́рꙋй . а҆́зъ бᲂ ра́дꙋѧсѧ
вᲂпїю̀ . бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀
во́ вѣки . ~Зако́нъ се́й ѿ́ бг҃а є҆́сть чл҃кѡмъ непᲂро́чнаѧ а҆́бїе речѐ .
ѻ҆́бщїѧ любвѐ ржⷭ҇тво̀ прᲂисхо́дитъ . незна́ю сла́сти све́рстника ѿ ню́дъ ,
ка́кѡ ᲂу҆́бѡ глаго́леши ꙗ҆́кѡ рᲂжꙋ̀ ; бᲂю́сѧ , є҆да̀ ле́сть глаго́леши . нᲂ
ѻ҆ба́че вᲂпїю̀ , бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀
во́ вѣки . ~Гл҃ы ꙗ҆́же ми вѣща́еши чⷭ҇таѧ , а҆́нг҃лъ па́ки речѐ , ѻ҆бы́чай
є҆́сть ржⷭ҇тва̀ чл҃кѡмъ сме́ртнымъ . сꙋ́щагᲂ же ти бг҃а ѻ҆бѣщава́ю , па́че
сло́ва и҆ смы́сла вᲂплᲂща́ема , ꙗ҆́кᲂже вѣ́сть и҆з̾ тебѐ . тѣ́мже и҆ ра́дꙋѧсѧ
вᲂпїю̀ . блгⷭ҇ви́те всѧ̀ дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀ во́ вѣки .
~Ꙗ҆влѧ́ешимисѧ и҆́стинѣ вѣща́тель , речѐ дв҃аѧ , ра́дᲂсти бᲂ ѻ҆́бщїѧ прише́лъ
є҆сѝ бл҃гᲂвѣ́стникъ , дш҃ꙋ ѡ҆чи́стихъ с̾ тѣ́лᲂмъ , и҆ пᲂ гл҃ꙋ твᲂемꙋ̀ бꙋ́ди
ми , да всели́тсѧ бг҃ъ в̾ мѧ̀ . є҆мꙋ́же вᲂпїю̀ с̾ тᲂбо́ю , бл҃гᲂслᲂви́те всѧ̀
дѣ́ла гдⷭ҇нѧ гдⷭ҇а , и҆ превᲂзнᲂси́те є҆гѡ̀ во́ вѣки .

Н=а ѳ҃ , пѣ́сни . Ч=естнѣ́йшꙋю непᲂе́мъ . Пᲂе́мъ припѣ́въ пра́здникꙋ ,
на ѻ҆́ба ли́ка : ~Бл҃гᲂвѣствꙋ́й землѐ ра́дᲂсть ве́лїю , хвали́те нб҃са̀
бж҃їю сла́вꙋ . =та́же , і҆рмо́съ : Ꙗ҆́=кѡ ѡ҆ дш҃е́внѣмъ бж҃їи кїѡ́тѣ . =И҆=
на трᲂпарѣ́хъ пᲂе́мъ то́йже припѣ́въ пра́здникꙋ . =А҆= ᲂу҆трипѣ́сна в̾ трїо́ди
за пѣва́емъ : ~Сла́ва тебѣ̀ бж҃е на́шъ , сла́ва тебѣ̀ . ~Оу҆бг҃ᲂро́дична же
пᲂе́мъ припѣ́въ пра́здникꙋ , и҆ пᲂслѣдѝ і҆рмо́съ пра́здникꙋ , ѻ҆́ба ли́ка
вкꙋ́пѣ , и҆ пᲂкло́нъ земны́и .

=пѣ́снь , ѳ҃ . і҆рмо́съ . Ꙗ҆́=кѡ ѡ҆ дш҃е́внѣмъ бж҃їи кїѡ́тѣ , да неко́снетсѧ
ника́кᲂже рꙋка̀ невѣ́рныхъ . ᲂу҆ста́ же вѣ́рныхъ бцⷣѣ немо́лчнѡ , гла́съ
а҆́нг҃лѡвъ вᲂспѣва́ютъ , ра́дᲂстїю вᲂпїю́ще , ра́дꙋйсѧ ѡ҆бра́дᲂваннаѧ гдⷭ҇ь
с̾ тᲂбо́ю . ~Па́че смы́сла заче́нши бг҃а . є҆стества̀ ѻ҆бы́чаѧ ᲂу҆таи́сѧ
ѻ҆трᲂкᲂви́це . ты́ бᲂ въ ржⷭ҇твѣ̀ мт҃рьскагѡ и҆з̾бѣжа̀ тлѣ́ннагѡ є҆стества̀ .
тѣ́мже дᲂсто́йнѡ слы́шиши , ра́дꙋисѧ ѡ҆бра́дᲂваннаѧ гдⷭ҇ь съ тᲂбо́ю . ~Ка́кѡ
то́чиши млеко̀ дв҃ᲂ чⷭ҇таѧ , немо́жетъ и҆зрещѝ ꙗ҆зы́къ зе́мленъ ; стра́ннꙋ бᲂ
є҆стества̀ пᲂказꙋ́еши ве́щь , зако́ннагᲂ ржⷭ҇тва̀ ᲂу҆ста́въ прехо́диши . тѣ́мже
дᲂсто́йнѡ слы́шиши . ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю . ~Та́йнѡ вᲂ
ст҃ы́хъ кни́гахъ рече́сѧ ѡ҆ тебѣ̀ мт҃и вы́шнѧгѡ . лѣ́ствицꙋ бᲂ дре́вле
і҆а́кѡвъ тѧ прᲂѡбразꙋ́ющꙋ ви́дѣвъ , речѐ , степе́нь бж҃їѧ сїѧ̀ . тѣ́мже
дᲂсто́йнѡ слы́шиши , ра́дꙋисѧ ѡ҆бра́дᲂваннаѧ гдⷭ҇ь съ тᲂбо́ю . ~Чꙋ́днᲂ
сщ҃еннᲂѧвле́ннꙋ мѡѷсе́ю , кꙋпина̀ и҆ ѻ҆́гнь пᲂказа̀ чꙋ́дᲂ . и҆скі́и же
прехо́дъ , въ прехᲂжде́нїи време́нъ , вᲂ ѻ҆трᲂкᲂви́цѣ чⷭ҇тѣй речѐ зрѧ̀ .
є҆́й же ꙗ҆́кѡ бцⷣѣ рече́тсѧ , ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю .
~Данїи́лъ тѧ наречѐ го́рꙋ мы́сленꙋю . рᲂди́тельницꙋ бж҃їю і҆са́їѧ .
ви́дитъ же ꙗ҆́кѡ рꙋно̀ гедеѡ́нъ . дв҃дъ же сщ҃е́нїе гл҃етъ . две́рь же тѧ̀
и҆́нъ . гаврїи́лъ же тѝ вᲂпїе́тъ , ра́дꙋисѧ ѡ҆бра́дᲂваннаѧ гдⷭ҇ь с̾ тᲂбо́ю .

=свѣти́ленъ . Є҆́=же ѿ́ вѣка дне́сь пᲂзнава́етсѧ та́иньствᲂ бж҃їе . бг҃ъ
сло́вᲂ , сн҃ъ дв҃ы мр҃і́и , за милᲂсе́рдїе быва́етъ . и҆ ра́дᲂсть
бл҃гᲂвѣ́щенїѧ , гаврїи́лъ прᲂвѣщава́етъ . с̾ ни́мже вᲂзᲂпїе́мъ є҆́й ,
ра́дꙋисѧ мт҃и гдⷭ҇нѧ . =три́жды .=

Н=а хвали́тѣхъ , пᲂе́мъ стихѣ́ры , на д҃ . гла́съ , а҃ . поⷣ . н=бⷭ҇нымъ
чино́мъ .= С=ъ нбⷭ҇ныхъ крꙋ́гъ гаврїи́лъ слетѣ́въ ,꙳ в̾ назаре́тъ прише́дъ
к̾ дв҃ѣй мр҃і́и ,꙳ вᲂпїѧ̀ є҆́й ра́дꙋисѧ .꙳ за́чнеши сн҃а а҆да́ма
дре́внѣйша ,꙳ твᲂрца̀ вѣкѡ́мъ и҆ и҆зба́вителѧ вᲂпїю́щимъ ти ,꙳ ра́дꙋисѧ
чⷭ҇таѧ . ~Сᲂпрⷭ҇нᲂсꙋ́щнᲂе сло́вᲂ ,꙳ пребез̾нача́льнагѡ ѻ҆ц҃а ,꙳ не ѿлꙋ́чьсѧ
вы́шнихъ , ны́нѣ прїи́де к̾ землены́мъ .꙳ кᲂне́чнымъ бл҃гᲂсе́рдїемъ ,꙳
чл҃кᲂлю́бїе взе́мъ є҆́же пᲂ на́съ пᲂпᲂлзе́нїѧ .꙳ и҆ а҆да́мᲂвꙋ нищетꙋ̀
вᲂспрїи́мъ ,꙳ вᲂѡ҆брази́сѧ в̾ чꙋжде́е . ~Гаврїи́лъ дв҃ѣй бл҃гᲂвѣ́стїе ,꙳
съ нб҃сѐ прине́съ ,꙳ вᲂпїѧ́ше , гдⷭ҇ь с̾ тᲂбо́ю .꙳ за́чнеши сн҃а , всѣ́ми
невмѣсти́магᲂ .꙳ и҆ во́ чревѣ нᲂсѧ́щи ꙗ҆ви́шисѧ ,꙳ ѿ ѻ҆ц҃а пре́жде денни́цы
вᲂсїѧ́вшагѡ . ~Пресꙋ́щнᲂе сло́вᲂ ,꙳ пло́тїю всели́сѧ в̾ тѧ̀ ,꙳ ѻ҆́ч҃имъ
сᲂвѣ́тᲂмъ бцⷣе дв҃ᲂ .꙳ назда̀ ро́дъ и҆́же пᲂ на́съ , па́дшїи ѿ дре́внїѧ
клѧ́твы .꙳ тѣ́мже ра́дꙋисѧ тебѣ̀ всѝ мт҃и хрⷭ҇то́ва ,꙳ сᲂ а҆́нг҃лѡмъ вᲂпїе́мъ
вѣ́рнѡ .

=сла́ва , и҆ нн҃ѣ . гла́съ , в҃ . Є҆́=же ѿ́ вѣка та́иньствᲂ ѿкрыва́етсѧ
дне́съ , и҆ сн҃ъ бж҃їи , сн҃ъ дв҃чь быва́етъ . да хꙋ́ждьшее вᲂспрїе́мъ ,
пᲂда́стъ ми лꙋ́чьшее . сᲂлга́сѧ дре́вле а҆да́мъ , и҆ бг҃ꙋ вᲂсхᲂтѣ́въ бы́ти и҆
небы́сть . чл҃къ быва́етъ бг҃ъ , да бг҃а а҆да́ма сᲂтвᲂри́тъ . да весели́тсѧ
тва́рь , да ликᲂствꙋ́етъ є҆стество̀ , ꙗ҆́кѡ а҆рха́нг҃лъ дв҃ѣй со́ страхᲂмъ
пред̾стᲂи́тъ , и҆ є҆́же ра́дꙋисѧ вᲂпїе́тъ , печа́ли сᲂпрᲂти́внѡ . и҆́же
за милᲂсе́рдїе млⷭ҇ти , вᲂчл҃чивыисѧ бж҃е на́шъ сла́ва тебѣ̀ .

Н=а стихо́внѣ . стихѣ́ра самᲂгла́сна , дне́ви , в̾ трїо́ди , вⷤ . и҆
мч҃нченъ . сла́ва , и҆ нн҃ѣ . гла́съ , и҃ . Д=а веселѧ́тсѧ небеса̀ , и҆
ра́дꙋетсѧ землѧ̀ . и҆́бᲂ ѻ҆ц҃ꙋ сᲂприснᲂсꙋ́щныи , сᲂбез̾нача́льныи и҆
сᲂпресто́льныи , щедро́тствᲂ прїе́мъ , и҆ чл҃кᲂлю́бнꙋю млⷭ҇ть , себѐ пᲂста́ви
вᲂ и҆злїѧ́нїе , бл҃гᲂвᲂле́нїемъ и҆ сᲂвѣ́тᲂмъ ѻ҆́ч҃имъ . и҆ вᲂ ᲂу҆тро́бꙋ
всели́сѧ дв҃чꙋ , преѡчище́нꙋ дх҃ᲂмъ . ѽ чꙋдесѐ ; бг҃ъ въ чл҃цѣхъ , невмѣсти́мыи
въ лᲂжесна́хъ , без̾лѣ́тныи в̾ лѣ́тᲂ . и҆ є҆́же пресла́внѣе , ꙗ҆́кѡ и҆ зача́тїе
без̾ сѣ́меннᲂ , и҆ и҆стᲂща́нїе несказа́ннᲂ , и҆ та́иньствᲂ є҆ли́кѡ . бг҃ъ бᲂ
и҆стᲂщева́етсѧ , вᲂпло́щьсѧ и҆ зи́ждетсѧ . а҆́нг҃лꙋ къ чи́стѣй заче́ншей
глаго́лавшꙋ . ра́дꙋисѧ ѡ҆бра́дᲂваннаѧ гдⷭ҇ь съ тᲂбо́ю , и҆мѣ́ѧи ве́лїю
ми́лᲂсть .

=та́же : Б=л҃гᲂ є҆́сть , аⷤ . ~трⷭ҇то́е , и҆ пᲂ ѻ҆́ч҃е на́шъ . трᲂпа́рь
пра́здникꙋ . ~є҆ктенїѧ̀ : пᲂми́лꙋй на́съ бж҃е . =и҆= пᲂ є҆ктенїѝ . г҃ ,
пᲂкло́ны вели́кїѧ . с̾ мл҃твᲂю є҆фре́ма си́рина . =і҆єре́й гл҃етъ : С=ы́и
бл҃гᲂслᲂве́нъ . =кли́рицы : а҆=ми́нь . ᲂу҆твердѝ бж҃е вѣ́рꙋ хрⷭ҇тїа́нскꙋю .
=і҆єре́й гл҃етъ : п=ремꙋ́дрᲂсть . =кли́рицы : ч=естнѣ́йшꙋю . сла́ва , и҆
ны́нѣ . гдⷭ҇и пᲂми́лꙋй , вⷤ . гдⷭ҇и бл҃гᲂслᲂвѝ . и҆ пᲂкло́ны , д҃ , в̾по́ѧсъ .
=і҆єре́й гл҃етъ ,= ~ѿпꙋ́стъ .

~Ча́съ , а҃ , беспᲂкло́нᲂвъ с̾ каѳи́змᲂю . трᲂпа́рь , и҆ кᲂнда́къ ,
пра́здникꙋ . пᲂкло́ны вели́кїѧ , трѝ . и҆ ѿпꙋ́стъ . и҆ прᲂще́нїе земно́е .

~Пᲂе́мъ ча́сы г҃ , ѕ҃ , ѳ҃ , та́кᲂже ка́къ , и҆ а҃ ча́съ . пᲂсе́мъ бл҃же́нна
без̾ пѣ́нїѧ . Пᲂмѧнѝ на́съ гдⷭ҇и . и҆ ли́къ нбⷭ҇ныи . Вѣ́рꙋю вᲂ є҆ди́нагѡ
бг҃а . ѡ҆сла́би ѡ҆ста́ви . ѻ҆́ч҃е на́шъ . кᲂнда́къ пра́здникꙋ . гдⷭ҇и
пᲂми́лꙋй , м҃ . сла́ва , и҆ ны́нѣ , честнѣ́йшꙋю херꙋви́мъ . и҆ пᲂкло́ны , д҃ ,
вели́кїѧ . и҆ ѿпꙋ́стъ .

=и҆ а҆́бїе начина́емъ вече́рню . П=рїиди́те пᲂклᲂни́мсѧ , без̾ пᲂкло́нᲂвъ ,
и҆ без̾ каѳи́змы .

~На гдⷭ҇и вᲂзва́хъ , стихѣ́ры , самᲂгла́сенъ дню̀ , два́жды , без̾ мч҃нчна .
и҆ пᲂдо́бны , в̾ трїо́ди , г҃ . и҆ пра́здникꙋ , г҃ . и҆ а҆рха́нг҃лꙋ , г҃ .

=стихѣ́ры , пра́здникꙋ . гла́съ , д҃ . В=ъ шесты́и мцⷭ҇ъ , по́сланъ бы́сть
а҆рха́нг҃лъ к̾ дв҃ѣ чⷭ҇тѣй , и҆ ра́дᲂватисѧ є҆́й прире́къ , бл҃гᲂвѣстѝ
и҆з̾ неѧ̀ и҆зба́вителю прᲂйтѝ . тѣ́мже прїе́мши цѣлᲂва́нїе , зача́тъ
превѣ́чнагѡ бг҃а несказа́ннѡ , бл҃гᲂвᲂли́вшагᲂ вᲂчл҃читисѧ , вᲂ спасе́нїе
дш҃а́мъ на́шимъ . ~Ꙗ҆зы́ка є҆го́же незна̀ ᲂу҆слы́ша бцⷣа . глаго́лаше бᲂ
к̾ не́й а҆рха́нг҃лъ , бл҃гᲂвѣ́щенїѧ глаго́лы . ѿ ню́дꙋ же вѣ́рнѡ прїе́мши
цѣлᲂва́нїе , зача́тъ тѧ̀ превѣ́чнагᲂ бг҃а . тѣ́мже и҆ мы̀ ра́дꙋющесѧ вᲂпїе́мъ
тѝ . и҆́же и҆з̾ неѧ̀ вᲂплᲂти́выисѧ непрело́жнѡ бж҃е , ми́ръ ми́рᲂви да́рꙋй ,
и҆ дш҃а́мъ на́шимъ ве́лїю ми́лᲂсть . ~Сѐ вᲂзва́нїе ны́нѣ ꙗ҆ви́сѧ на́мъ ,
па́че сло́ва бг҃ъ чл҃кѡмъ сᲂвᲂкꙋплѧ́етсѧ . а҆рха́нг҃лᲂвымъ гла́сᲂмъ , пре́лесть
ѿгᲂнѧ́етсѧ . дв҃аѧ бᲂ прїе́млетъ ра́дᲂсть . земле́наѧ бы́ша не́бᲂ . ми́ръ
разрѣши́сѧ пе́рвыѧ клѧ́твы . да ра́дꙋетсѧ тва́рь , и҆ гла́сы да пᲂе́тъ . тво́рче
и҆ и҆зба́вителю на́шъ , гдⷭ҇и сла́ва тебѣ̀ .

А҆=рха́нг҃лꙋ , стихѣ́ры . гла́съ , а҃ . поⷣ . п=рехва́льнїи мч҃нцы .=
Г=аврїи́лъ вели́кїи ,꙳ ᲂу҆́мъ бг҃ᲂви́днѣйшїи ,꙳ свѣтᲂза́рныи и҆
спаси́тельныи ,꙳ свѣ́тъ трисл҃нечныи зри́тъ ,꙳ и҆ пᲂе́тъ с̾ вы́шними чи́ны ,꙳
бжⷭ҇твенᲂе и҆ стра́шнᲂе пѣ́нїе .꙳ мо́литжесѧ дарᲂва́ти дш҃а́мъ на́шимъ ,꙳ ми́ръ
и҆ ве́лїю ми́лᲂсть . ~Вели́кᲂе та́иньствᲂ ,꙳ пе́рвѣе а҆́нг҃лѡмъ невѣ́дᲂмᲂ ,꙳ и҆
пре́жде вѣ́къ сᲂблюда́емᲂ ,꙳ є҆ди́нъ ᲂу҆вѣрѧ́еши гаврїи́ле ,꙳ и҆ сїѐ
є҆ди́нᲂй пᲂвѣ́далъ є҆сѝ чⷭ҇тѣй ,꙳ в̾ назаре́тъ прише́дъ .꙳ с̾ не́юже мᲂлѝ ,꙳
дарᲂва́ти дш҃а́мъ на́шимъ ,꙳ ми́ръ и҆ ве́лїю ми́лᲂсть .

=сти́хъ : твᲂрѧ́и а҆́нг҃лы свᲂѧ̀ дх҃и , и҆ слꙋгѝ свᲂѧ̀ ѻ҆́гнь палѧ́щь .
С=вѣ́та сы́и и҆спо́лнь при́снѡ ,꙳ и҆ твᲂрѧ̀ хᲂтѣ́нїе ,꙳ и҆ скᲂнчава́ѧ
пᲂвелѣ́нїѧ вседержи́телѧ .꙳ нача́льниче а҆́нг҃лѡмъ ,꙳ гаврїи́ле всеизрѧ́дне .꙳
любо́вїю тѧ чтꙋ́щїѧ спаса́й ,꙳ при́снѡ прᲂсѧ̀ ,꙳ дарᲂва́ти дш҃а́мъ на́шимъ ,꙳
ми́ръ и҆ ве́лїю млⷭ҇ть .

=сла́ва , и҆ ны́нѣ . гла́съ , ѕ҃ . П=о́сланъ бы́сть съ нб҃сѐ а҆рха́нг҃лъ
гаврїи́лъ , бл҃гᲂвѣсти́ти дв҃ѣй зача́тїе . и҆ прише́дъ въ назаре́тъ ,
пᲂмышлѧ́ше в̾ себѣ̀ , чꙋдесѝ ᲂу҆дивлѧ́ѧсѧ . ѽ ка́кѡ и҆́же в̾ вы́шнихъ
непᲂстижи́мъ сы́и , ѿ дв҃ы ражда́етсѧ . и҆мѣ́ѧи прⷭ҇то́лъ нб҃ᲂ , и҆ пᲂд̾но́жїе
зе́млю , вᲂ ᲂу҆тро́бꙋ дв҃чꙋ вмѣща́етсѧ . на́нь же шестᲂкрила́тїи , и҆
мнᲂгᲂѡчи́тїи зрѣ́ти немо́гꙋтъ , сло́вᲂмъ є҆ди́нѣмъ ѿ сеѧ̀ вᲂплᲂти́тисѧ
бл҃гᲂизво́ли . бж҃їе є҆́сть сло́вᲂ настᲂѧ́щее . что̀ ᲂу҆́бѡ стᲂю̀ , и҆ не гл҃ю
дв҃цѣ . ра́дꙋйсѧ ѡ҆бра́дᲂваннаѧ гдⷭ҇ь с̾ тᲂбо́ю , ра́дꙋйсѧ чⷭ҇таѧ дв҃ᲂ .
ра́дꙋйсѧ невѣ́стᲂ неневѣ́стнаѧ . ра́дꙋйсѧ мт҃и живᲂтꙋ̀ , блгⷭ҇ве́нъ пло́дъ
чре́ва твᲂегѡ̀ .

=вы́хᲂд̾ , с̾ є҆ѵⷢ҇а́лїемъ . С=вѣ́те ти́хїи .= прᲂки́мен̾ , и҆ чте́нїѧ ,
дню̀ , в̾ трїо́ди . и҆ пра́здникꙋ , два̀ .=

=а҃ . В=ни́де мѡѷсе́й . =в҃ . Г=дⷭ҇ь сᲂзда́ мѧ . =та́же : Д=а́сѧ и҆спра́витъ
мл҃тва . є҆ктенїѧ̀ ма́лаѧ . и҆ вᲂзгла́съ , трⷭ҇то́мꙋ . =та́же : трⷭ҇то́е ,
пᲂе́мъ .=

=прᲂки́менъ , ѱл҃о́мъ дв҃дᲂвъ . Б=л҃гᲂвѣсти́те дн҃ь ѿ́ дне , спасе́нїе бг҃а
на́шегѡ . =сти́хъ . в=ᲂспо́йте гдⷭ҇ви пѣ́снь но́вꙋ , вᲂспо́йте гдⷭ҇ви всѧ̀
землѧ̀ . =а҆пⷭ҇лъ , к̾ =є҆вре́ᲂмъ . заⷱ҇ , т҃ѕ .= а҆ллилꙋ́їѧ . С=ни́детъ ꙗ҆́кѡ
до́ждь на рꙋно̀ , и҆ ꙗ҆́кѡ ка́плѧ ка́плющаѧ на́ землю . =сти́хъ . б=ꙋ́детъ и҆́мѧ
є҆гѡ̀ блгⷭ҇ве́нᲂ во́ вѣки , пре́жде сл҃нца пребыва́етъ и҆́мѧ є҆гѡ̀ .
=є҆ѵⷢ҇а́лїе , ѿ =лꙋкѝ . заⷱ҇ , г҃ .= и҆= про́чаѧ бжⷭ҇твеныѧ литꙋргі́и
златᲂꙋ́стагѡ . вмѣ́стѡ , дᲂсто́йнѡ є҆́сть , пᲂе́мъ і҆рмо́съ : ~Ꙗ҆́кѡ
ѡ҆ дш҃е́внѣмъ . =прича́стенъ , и҆=збра̀ гдⷭ҇ь сїѡ́на , и҆ и҆зво́ли є҆гѡ̀
въ жили́ще себѣ̀ .

А҆́=ще ли ко́еѧ ра́ди вели́кїѧ нꙋ́жды неприлꙋчи́тсѧ бы́ти литꙋргі́и . Ч=асы̀
пᲂе́мъ , ꙗ҆́кᲂже вы́ше рече́сѧ . и҆ пᲂ пᲂслѣ́днихъ пᲂкло́нѣхъ , д҃ хъ
вели́кихъ , пᲂе́мъ вече́рню , без̾ пᲂкло́нᲂвъ , и҆ без̾ каѳи́смы . ~На́ гдⷭ҇и
вᲂзва́хъ , стихѣ́ры , на́ і҃ . в̾ трїо́ди , г҃ . пра́здникꙋ , д҃ . и҆
а҆рха́нг҃лꙋ , г҃ . сла́ва , и҆ ны́нѣ , пра́здникꙋ . вы́хᲂдъ , свѣ́те ти́хїи ,
пѣ́нїемъ . прᲂки́менъ , и҆ чте́нїѧ дню̀ , и҆ пра́здникꙋ , в҃ . та́же ,
є҆ктенїѧ̀ ма́лаѧ . пᲂсе́мъ , прᲂки́менъ , и҆ а҆пⷭ҇лъ . а҆ллилꙋ́їѧ , и҆
є҆ѵⷢ҇а́лїе пра́здникꙋ , ꙗ҆́кᲂже на литꙋргі́и . Пᲂ є҆ѵⷢ҇а́лїи , спᲂдо́би
гдⷭ҇и , и҆ г҃ , пᲂкло́ны земны́ѧ . та́же , є҆ктенїѧ̀ : и҆спо́лнимъ вече́рнїѧ .
На стихо́внѣ , в̾ трїо́ди . самᲂгла́сенъ дню̀ , два́жды , и҆ мꙋ́чениченъ .
сла́ва , и҆ нн҃ѣ , пра́здникꙋ . Ны́нѣ ѿпꙋща́еши . трⷭ҇то́е , и҆ пᲂ ѻ҆́ч҃е
на́шъ . трᲂпарѝ : Бцⷣе дв҃ᲂ ра́дꙋисѧ . с̾ пᲂкло́ны . гдⷭ҇и пᲂми́лꙋй , м҃ . и҆
нбⷭ҇ныи цр҃ю . и҆ д҃ , пᲂкло́ны вели́кїѧ . та́же , всест҃а́ѧ трⷪ҇це . бꙋ́ди
и҆́мѧ гдⷭ҇не , и҆ ѱл҃ᲂмъ , л҃г . задᲂсто́йникъ пра́здникꙋ , и҆ ѿпꙋ́стъ .

Н=а трапе́зѣ же ꙗ҆́мы ,= два̀ варе́нїѧ с̾ ма́слᲂмъ , и҆ ры́бꙋ , и҆ пїе́мъ
вино̀ , є҆ди́нᲂю же дне́мъ .

П=а́вечерницꙋ =пᲂе́мъ ма́лꙋю , без̾ пᲂкло́нᲂвъ , и҆ без̾ кано́на . =то́чїю ,=
на сла́ва в̾вы́шнихъ , г҃ , пᲂкло́ны , и҆ на трⷭ҇то́мъ , г҃ . и҆ на чтⷭ҇нѣ́йшꙋю
херꙋви́мъ , д҃ . пᲂкло́ны вели́кїѧ . и҆ про́чихъ , г҃҃і . и҆ на кᲂне́чнᲂмъ
трⷭ҇то́мъ , г҃ . и҆ ѿпꙋ́стъ .

