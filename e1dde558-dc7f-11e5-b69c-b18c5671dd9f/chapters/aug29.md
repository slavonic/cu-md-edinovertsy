=МЦⷭ҇А А҆́ВГꙊСТА ВЪ К҃Ѳ ДН҃Ь=

=ᲂу҆сѣкнᲂве́нїе чⷭ҇тны́ѧ главы̀ , ст҃а́гѡ сла́внагѡ прᲂро́ка и҆ прⷣтчи
крⷭ҇тлѧ і҆ѡа́нна . =Н=а ма́лѣй вече́рни , стихѣ́ры , на д҃ . гла́съ , а҃ .
поⷣ . н=бⷭ҇нымъ чино́мъ .= П=рⷣтчꙋ і҆ѡа́нна и҆ крⷭ҇тлѧ хрⷭ҇то́ва ,꙳ прїиди́те
сᲂгла́снѡ всѝ вѣ́рнїи ,꙳ дᲂсто́йнѡ пᲂчте́мъ прилѣ́жнѡ .꙳ прᲂро́къ бᲂ сы́и ,
прᲂро́чествꙋетъ бꙋ́дꙋщаѧ ,꙳ ꙗ҆́кѡ слꙋжи́тель и҆ таи́нникъ бл҃гᲂлѣ́пенъ ,꙳
неи҆з̾рече́ннымъ чꙋдесе́мъ хрⷭ҇то́вымъ . ~И҆́рᲂдъ безꙋ́мныи ᲂу҆сѣка́етъ твᲂю̀
главꙋ̀ неща́днѡ ,꙳ ѡ҆блича́юща сегѡ̀ прескве́рныи нра́въ .꙳ хрⷭ҇то́съ же тѧ
требл҃же́нне ,꙳ ꙗ҆́кѡ крⷭ҇тлѧ главꙋ̀ сᲂдѣва́етъ цр҃кви ,꙳ всѣ́хъ сᲂдѣ́тель
гдⷭ҇ь ,꙳ и҆ всѣ́хъ и҆зба́витель . ~На блю́дѣ принестѝ твᲂю̀ главꙋ̀ ,꙳ и҆́рᲂдъ
без̾зако́нныи , скве́рнѣй и҆рᲂдїа́дѣ ,꙳ ѿсѣ́къ сᲂ дерзнᲂве́нїемъ ,꙳
пᲂвелѣва́етъ всебл҃же́нне .꙳ ѽ чꙋ́дᲂ стра́шнᲂ и҆ пресла́внᲂ слы́шанїе .꙳ нᲂ
хрⷭ҇то́ва цр҃кви , ра́дᲂстнѡ пра́зднꙋетъ твᲂѐ страда́нїе .

=сла́ва . гла́съ , и҃ . П=рⷣтче сп҃сᲂвъ , а҆́ще и҆ ᲂу҆бі́йствᲂмъ разрѣшѝ
и҆́рᲂдъ , тѧ̀ и҆́стинѣ прᲂпᲂвѣ́дника . нᲂ ᲂу҆́стъ твᲂи́хъ свѣтᲂлꙋ́чнаѧ свѣща̀ ,
и҆ сꙋ́щимъ вᲂ а҆́дѣ вѣ́ры сїѧ́нїе , призыва́ѧ ᲂу҆ча́ше . тѣ́мже мᲂлѝ ,
пᲂми́лᲂватисѧ дш҃а́мъ на́шимъ .

=и҆ ны́нѣ , боⷢ҇ . В=лⷣчце прїимѝ мᲂли́твꙋ ра́бъ свᲂи́хъ , и҆ и҆зба́ви на́съ
ѿ всѧ́кїѧ нꙋ́жды и҆ печа́ли . =прᲂки́менъ , дню̀ .=

Н=а стихо́внѣ , стихѣ́ры . гла́съ , в҃ . поⷣ . д=о́ме є҆вфра́фᲂвъ . ~Бо́лїи
в̾ рᲂжде́ныхъ жена́ми ,꙳ ꙗ҆ви́лсѧ є҆сѝ блаже́нне ,꙳ ꙗ҆́кѡ влⷣкꙋ всѣ́хъ ꙳
крⷭ҇ти́въ і҆ѡа́нне ,꙳ прⷪ҇рче прᲂпᲂвѣ́дниче и҆ прⷣтче .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . Є҆=гда̀
и҆рᲂді́ѧ ,꙳ пїѧ́нствᲂмъ и҆ блꙋдо́мъ ꙳ ѡ҆держи́ма ви́дѣ ,꙳ без̾зако́ннагᲂ
и҆́рᲂда ,꙳ кᲂ ᲂу҆бі́йствꙋ сегѡ̀ привлечѐ .

=сти́х̾ : в̾ па́мѧть вѣ́чнꙋю ,꙳ бꙋ́детъ пра́ведникъ . П=а́мѧть сщ҃е́ннꙋю ,꙳
бжⷭ҇твенагѡ і҆ѡа́нна и҆ крⷭ҇тлѧ ,꙳ любо́вїю сᲂверша́емъ ,꙳ пᲂю́ще трⷪ҇цꙋ ꙳
пребжⷭ҇твенꙋю .

=сла́ва , и҆ ны́нѣ . Є҆=ди́на хрⷭ҇тїа́нѡмъ ᲂу҆пᲂва́нїе ,꙳ и҆
пред̾ста́тельнице чⷭ҇таѧ ,꙳ с̾ прⷣтчею мᲂлѝ ꙳ сн҃а свᲂегѡ̀ ,꙳ ѡ҆ свᲂи́хъ
рабѣ́хъ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ .

=трᲂпа́рь . гла́съ , в҃ . П=а́мѧть пра́ведникꙋ с̾ пᲂхвала́ми , тебѣ́ же
дᲂвлѣ́етъ свидѣ́тельствᲂ гдⷭ҇не прⷣтче . ꙗ҆ви́лбᲂсѧ є҆сѝ вᲂи́стинꙋ прᲂро́къ
чⷭ҇тнѣ́йши , ꙗ҆́кѡ и҆ в̾ бы́стринахъ крⷭ҇ти́ти спᲂдо́билсѧ є҆сѝ
прᲂпᲂвѣ́даннагᲂ . тѣ́мже за и҆́стинꙋ пᲂстрада́въ , ра́дꙋѧсѧ бл҃гᲂвѣсти́лъ є҆сѝ
вᲂ а҆́дѣ сꙋ́щимъ , бг҃а ꙗ҆́вльшагᲂсѧ пло́тїю , взе́млющагᲂ грѣхѝ ми́ра , и҆
пᲂдаю́щагᲂ на́мъ ве́лїю млⷭ҇ть . =сла́ва , и҆ нн҃ѣ , боⷢ҇ . В=сѧ̀ па́че
смы́сла , всѧ̀ пресла́внаѧ твᲂѧ̀ бцⷣе та́иньства , чистᲂто́ю запечатлѣ́нна , и҆
дв҃ьствᲂмъ храни́ма , мт҃и разꙋмѣ́сѧ нело́жна , бг҃а ро́ждьши и҆́стиннагᲂ ,
тᲂгѡ̀ мᲂлѝ спасти́сѧ дш҃а́мъ на́шимъ .

=та́же , є҆=ктенїѧ̀ ма́лаѧ . =и҆ ѿ=пꙋ́стъ .

Н=а вели́цѣй вече́рни , бл҃же́нъ мꙋ́жь , а҃ , а҆нтифо́нъ . =Н=а гдⷭ҇и
вᲂзва́хъ , стихѣ́ры , на и҃ . гла́съ , ѕ҃ . Р=жⷭ҇твꙋ̀ сᲂтвᲂрѧ́емꙋ ,
без̾стꙋ́днагѡ и҆́рᲂда , скве́рныѧ плѧса́вицы , и҆спᲂлнѧ́шесѧ слᲂже́нїе
клѧ́твѣ . прⷣтчева бᲂ глава̀ ѿсѣ́кшисѧ , ꙗ҆́кѡ снѣ́дь нᲂша́шесѧ на блю́дѣ
вᲂзлежа́щимъ . ѽ пи́рꙋ ме́рзскꙋ , непрепᲂдо́бна дѣѧ́нїѧ , и҆ ᲂу҆бі́йства
и҆спо́лнь . нᲂ мы̀ крⷭ҇тлѧ , ꙗ҆́кѡ в̾ рᲂжде́ныхъ жена́ми бо́льша , дᲂсто́йнѣ
чтꙋ́ще ᲂу҆блажа́емъ . ~Плѧса̀ ᲂу҆чени́ца вселꙋка́вагѡ дїа́вᲂла , и҆ главꙋ̀
твᲂю̀ прⷣтче мздꙋ̀ взѧ́тъ . ѽ пи́ра и҆спо́лнь кро́ви . лꙋ́чше бѣ̀ неклѧ́тисѧ
и҆́рᲂде без̾зако́нне , лжѝ внꙋ́че . а҆́ще ли же и҆ клѧ́лсѧ є҆сѝ , нᲂ не ѡ҆
дᲂбрѣ̀ клѧ́тсѧ . бо́льше бѣ̀ сᲂлга́вшꙋ жи́знь пᲂлꙋчи́ти , не́же и҆́стинствᲂвавшꙋ
главꙋ̀ прⷣтчевꙋ ᲂу҆сѣ́кнꙋти . нᲂ мы̀ крⷭ҇тлѧ ꙗ҆́кѡ в̾ рᲂжде́ныхъ жена́ми
бо́льша , дᲂсто́йнѣ чтꙋ́ще ᲂу҆блажа́емъ . ~Непᲂдᲂба́ше ти ѽ и҆́рᲂде ,
прелюбᲂдѣѧ́нїю ѡ҆бличи́телѧ , ра́ди раче́нїѧ бѣсо́вска , и҆ разжже́нїѧ
блꙋ́дна , сме́рти преда́ти . непᲂдᲂба́ше ти тᲂгѡ̀ всечⷭ҇тнꙋ́ю главꙋ̀ ,
пребез̾зако́ннѣ женѣ̀ , ра́ди клѧ́твы плѧса́нїѧ преда́ти бѣ́днѣ . ѽ ка́кѡ
дерзнꙋ́лъ є҆сѝ , такᲂво̀ ᲂу҆бі́йствᲂ сᲂверши́ти , ка́кᲂ же неѡ҆пали́сѧ
скве́рнаѧ плѧса́вица , пᲂсредѝ пи́ра на блю́дѣ нᲂсѧ́щи главꙋ̀ є҆гѡ̀ . нᲂ мы̀
крⷭ҇тлѧ , ꙗ҆́кѡ в̾ рᲂжде́ныхъ жена́ми бо́льша , дᲂсто́йнѣ чтꙋ́ще ᲂу҆блажа́емъ .
~Па́ки и҆рᲂді́ѧ бѣ́ситсѧ , па́ки смꙋща́етсѧ , ѽ плѧса́нїе льсти́внѡ , и҆ пи́ра
съ ле́стїю , крⷭ҇тль ᲂу҆сѣка́шесѧ , и҆ и҆́рᲂдъ смꙋща́шесѧ . мл҃твами гдⷭ҇и
твᲂегѡ̀ прⷣтчи , ми́ръ пᲂда́ждь дш҃а́мъ на́шимъ .

=сла́ва . гла́съ , то́йже . Р=ᲂжествꙋ̀ сᲂтвᲂрѧ́емꙋ , без̾стꙋ́днагѡ и҆́рᲂда ,
скве́рныѧ плѧса́вицы , и҆спᲂлнѧ́шесѧ слᲂже́нїе клѧ́твѣ . прⷣтчева бᲂ глава̀
ѿсѣ́кшисѧ , ꙗ҆́кѡ снѣ́дь нᲂша́шесѧ на блю́дѣ вᲂзлежа́щимъ . ѽ пи́рꙋ ме́рзскꙋ ,
непрепᲂдо́бна дѣѧ́нїѧ , и҆ ᲂу҆бі́йства и҆спо́лнь . нᲂ мы̀ крⷭ҇тлѧ , ꙗ҆́кѡ
в̾ рᲂжде́ныхъ жена́ми бо́льша , дᲂсто́йнѣ чтꙋ́ще ᲂу҆блажа́емъ .

=и҆ нн҃ѣ , боⷢ҇ . К=то̀ тебѐ небл҃жи́тъ прест҃а́ѧ дв҃це ; и҆лѝ кто̀
невᲂспѣва́етъ твᲂегѡ̀ пречи́стагѡ ржⷭ҇тва̀ ; без̾лѣ́тныи бᲂ ѿ ѻ҆ц҃а вᲂзсїѧ́въ
сн҃ъ є҆динᲂро́дныи , то́й же ѿ тебѐ чи́стыѧ про́йде , несказа́ннѡ
вᲂпло́щьсѧ . є҆стество́мъ бг҃ъ сы́и , и҆ є҆стество́мъ бы́въ чл҃къ на́съ ра́ди .
не вᲂ двᲂю̀ лицꙋ̀ раздѣлѧ́емъ . нᲂ вᲂ двᲂю̀ є҆стествꙋ̀ несмѣ́снᲂ пᲂзнава́емъ .
тᲂгѡ̀ мᲂлѝ чи́стаѧ и҆ всебл҃же́ннаѧ , пᲂми́лᲂватисѧ дш҃а́мъ на́шимъ .

=та́же , вы́хᲂдъ . прᲂки́менъ , дню̀ .=

Ѿ= пррⷪ҇чества и҆са́ина , чте́нїе .=

~Та́кѡ гл҃етъ гдⷭ҇ь , мᲂли́тесѧ мᲂли́тесѧ лю́демъ мᲂи́мъ , гл҃етъ бг҃ъ .
сщ҃е́нницы гл҃ите в̾ срⷣцѣ і҆єрⷭ҇ли́мꙋ . ᲂу҆мᲂли́те є҆гѡ̀ , ꙗ҆́кѡ ᲂу҆мно́жисѧ
смире́нїе є҆гѡ̀ . разрѣши́бᲂсѧ грѣ́хъ є҆гѡ̀ , ꙗ҆́кѡ прїѧ́тъ и҆з̾ рꙋкѝ
гдⷭ҇ни , сꙋгꙋ́баѧ сᲂгрѣше́нїѧ свᲂѧ̀ . гла́съ вᲂпїю́щагѡ в̾ пꙋсты́ни ,
ᲂу҆гᲂто́вайте пꙋ́ть гдⷭ҇нь , пра́вы сᲂтвᲂри́те стезѝ бг҃ꙋ на́шемꙋ . на́ гᲂрꙋ
высо́кꙋ взы́ди , бл҃гᲂвѣствꙋ́ѧй сїѡ́нꙋ , вᲂзвыша́й крѣ́пᲂстїю гла́съ
сво́й , бл҃гᲂвѣствꙋ́ѧи і҆єрⷭ҇ли́мꙋ , вᲂзнеси́те небо́йтесѧ . а҆́зъ гдⷭ҇ь
бг҃ъ , а҆́зъ ᲂу҆слы́шꙋ ᲂу҆бо́гихъ і҆и҃левъ , и҆ не ѡ҆ста́влю тѣ́хъ . нᲂ ѿве́рзꙋ
ѿ го́ръ рѣ́ки , и҆ пᲂсредѝ по́лѧ и҆сто́чники . сᲂтвᲂрю̀ пꙋсты́ню в̾ лꙋ́гъ , и҆
жа́ждꙋщꙋю зе́млю вᲂ и҆сто́чники вᲂдны́ѧ . вᲂзвесели́тесѧ нб҃са̀ свы́ше , и҆
ѻ҆́блацы да крᲂпѧ́тъ пра́вдꙋ . да вᲂсїѧ́етъ землѧ̀ , и҆ да прᲂзѧ́бнетъ млⷭ҇ть ,
и҆ пра́вдꙋ да вᲂсїѧ́етъ вкꙋ́пѣ . гла́съ весе́лїѧ вᲂз̾вѣсти́те , и҆ ᲂу҆слы́шанᲂ
да бꙋ́детъ . вᲂз̾вѣсти́те да́же дᲂ кᲂне́цъ землѝ . гл҃ите , ꙗ҆́кѡ и҆зба́ви
гдⷭ҇ь раба̀ свᲂегѡ̀ і҆а́кѡва . и҆ а҆́ще вжа́ждꙋтъ в̾ пꙋсты́ни , и҆стᲂчи́тъ и҆́мъ
во́дꙋ и҆з̾ ка́мене . вᲂзвесели́сѧ непло́ды неражда́ющаѧ , расто́ргни и҆
вᲂзᲂпі́й небᲂлѣ́вшаѧ , ꙗ҆́кѡ мно́га ча́да пꙋсты́ѧ па́че , не́жели и҆мꙋ́щїѧ
мꙋ́жа .

Ѿ= пррⷪ҇чества малахі́ина , чте́нїе .=

~Та́кѡ гл҃етъ гдⷭ҇ь вседержи́тель , сѐ а҆́зъ пᲂсыла́ю а҆́нг҃ла мᲂегѡ̀
пред̾ лице́мъ твᲂи́мъ , и҆́же ᲂу҆гᲂто́витъ пꙋ́ть тво́й пред̾ тᲂбо́ю . и҆
прїи́детъ во́ храмъ сво́й гдⷭ҇ь , є҆го́же вы̀ и҆́щете . и҆ кто̀ стерпи́тъ
де́нь вхо́да є҆гѡ̀ , зане́же тᲂмꙋ̀ прїитѝ ꙗ҆́кѡ ѻ҆́гнь в̾ гᲂрни́лѣ , и҆
ꙗ҆́кᲂже бы́лїе перꙋ́щихъ . и҆ ѡ҆чи́ститъ пᲂѧда́ѧ и҆ ѡ҆чища́ѧ , ꙗ҆́кѡ сребро̀ и҆
зла́тᲂ . и҆ прїи́детъ к̾ на́мъ сꙋдо́мъ , и҆ бꙋ́детъ свидѣ́тель ско́ръ
на лꙋка́выѧ , и҆ на прелюбᲂдѣ́ицы , и҆ на кленꙋ́щїѧсѧ и҆́менемъ є҆гѡ̀ вᲂ лжꙋ̀ ,
и҆ на лиша́ющїѧ мзды̀ нае́мника , и҆ на наси́льствꙋющїѧ вдᲂви́цы , и҆
пха́ющїѧ си́рыѧ , и҆ на ᲂу҆кланѧ́ющїѧ сꙋ́дъ прише́льца , и҆ на небᲂѧ́щїѧсѧ
є҆гѡ̀ , гл҃етъ гдⷭ҇ь вседержи́тель . занѐ а҆́зъ гдⷭ҇ь бг҃ъ ва́шъ , и҆
неи҆змѣню̀ себѐ . и҆ вы̀ сн҃ᲂве і҆а́кѡвли , ᲂу҆клᲂни́стесѧ ѿ зако́на , и҆
несᲂхрани́сте . сегѡ̀ ра́ди ѡ҆брати́тесѧ кᲂ мнѣ̀ , и҆ ѡ҆бращꙋ́сѧ к̾ ва́мъ ,
гл҃етъ гдⷭ҇ь вседержи́тель , и҆ ᲂу҆блажа́тъ ва́съ всѝ ꙗ҆зы́цы . и҆ разꙋмѣ́йте
ꙗ҆́кѡ а҆́зъ гдⷭ҇ь , сматрѧ́ѧи пᲂсредѝ пра́веднагѡ , и҆ пᲂсредѝ без̾зако́нника
в̾ де́нь ѻ҆́нъ , во́ньже сᲂтвᲂрю̀ снабдѣ́нїе лю́бѧщимъ мѧ . пᲂзна́йте ᲂу҆́бѡ
и҆ пᲂмѧни́те зако́нъ мѡѷсе́ᲂвъ раба̀ мᲂегѡ̀ , ꙗ҆́кᲂже запᲂвѣ́да ва́мъ
в̾ хᲂри́вѣ , кᲂ всемꙋ̀ і҆и҃лю пᲂвелѣ́нїе и҆ ѡ҆правда́нїе . и҆ сѐ а҆́зъ пᲂслю̀
ва́мъ и҆лїю̀ ѳезви́тѧнина , пре́же прїитѝ дню̀ гдⷭ҇ню вели́кᲂмꙋ и҆
прᲂсвѣще́нᲂмꙋ , и҆́же напра́витъ срⷣце ѻ҆ц҃а къ сн҃ꙋ , и҆ срⷣце чл҃ка кᲂ
и҆́скренемꙋ свᲂемꙋ̀ , да неприше́дъ пᲂражꙋ̀ зе́млю вско́рѣ . гл҃етъ гдⷭ҇ь
вседержи́тель , бг҃ъ ст҃ы́и і҆и҃левъ .

Ѿ= премꙋ́дрᲂсти сᲂло́мᲂни , чте́нїе .=

~Пра́ведникъ а҆́ще пᲂсти́гнетъ скᲂнча́тисѧ , в̾ пᲂко́й бꙋ́детъ . ѡ҆сꙋ́дитъ же
пра́ведникъ ᲂу҆мира́ѧ , живы́хъ нечести́выхъ . ᲂу҆́зрѧтъ бᲂ кᲂнчи́нꙋ
пра́веднагѡ , и҆ неразꙋмѣ́ютъ что̀ сᲂвѣща́ша ѡ҆ не́мъ . ꙗ҆́кѡ пᲂве́ржетъ гдⷭ҇ь
тѣ́хъ без̾гла́сны ни́цъ , и҆ пᲂкᲂлѣби́тъ и҆́хъ ѿ ѻ҆снᲂва́нїѧ , да́же дᲂ
пᲂслѣ́днѧгѡ и҆́зсхнꙋтъ в̾ бᲂлѣ́зни , и҆ па́мѧть и҆́хъ пᲂги́бнетъ . прїи́дꙋтъ
в̾ пᲂмышле́нїѧ сᲂгрѣше́нїи свᲂи́хъ ᲂу҆жа́сни , и҆ ѡ҆бличи́тъ и҆́хъ сᲂпрᲂти́въ
без̾зако́нїѧ и҆́хъ . тᲂгда̀ ста́нетъ в̾ дерзнᲂве́нїи мно́зѣ пра́ведникъ ,
пред̾ лице́мъ ѡ҆скᲂрби́вшихъ є҆гѡ̀ , и҆ ѿмета́ющихъ бᲂлѣ́зни є҆гѡ̀ . ви́дѣвше же
вᲂз̾мѧтꙋ́тсѧ стра́хᲂмъ мно́гимъ , и҆ ᲂу҆жа́снꙋтсѧ ѡ҆ пресла́внᲂмъ спасе́нїи
є҆гѡ̀ . рекꙋ́тъ же ка́ющесѧ , и҆ в̾ тѣснᲂтѣ̀ дх҃а вᲂзᲂпїю́тъ , и҆ рекꙋ́тъ ,
се́й є҆́сть є҆го́же и҆мѣ́хᲂмъ и҆нᲂгда̀ в̾ пᲂсмѣ́хъ , и҆ в̾ при́тчꙋ пᲂнᲂше́нїѧ
безꙋ́мнїи . житїѐ є҆гѡ̀ вмѣни́хᲂмъ неи́стᲂвᲂ , и҆ кᲂнчи́нꙋ є҆гѡ̀
без̾че́стнꙋ , ка́кᲂже вмѣни́сѧ в̾ сн҃ѣ́хъ бж҃їихъ , и҆ вᲂ ст҃ы́хъ жре́бїи
є҆гѡ̀ є҆́сть . ᲂу҆́бѡ заблꙋди́хᲂмъ ѿ пꙋтѝ и҆́стиннагѡ , и҆ пра́вды свѣ́тъ
не ѡ҆блиста̀ на́съ , и҆ сл҃нце невᲂсїѧ̀ на́мъ . без̾зако́нїѧ ᲂу҆́бѡ
и҆спо́лнихᲂмсѧ вᲂ стезѧ́хъ и҆ пᲂги́бели , и҆ хᲂди́хᲂмъ в̾ пꙋсты́ни
непрᲂхᲂди́мы , пꙋти́ же гдⷭ҇нѧ неразꙋмѣ́хᲂмъ .

Н=а литі́и , стихѣ́ры . гла́съ , а҃ .=

~Что́ тѧ нарече́мъ прᲂро́че ; а҆́нг҃ла ли ; а҆пⷭ҇ла ли ; и҆лѝ мч҃нка ;
а҆́нг҃ла , занѐ ꙗ҆́кѡ беспло́тенъ пᲂживѐ , а҆пⷭ҇ла , ꙗ҆́кѡ наꙋчи́лъ є҆сѝ
ꙗ҆зы́ки . мч҃нка же , ꙗ҆́кѡ твᲂѧ̀ глава̀ пᲂ хрⷭ҇тѣ̀ ᲂу҆сѣче́сѧ . є҆го́же мᲂлѝ ,
пᲂми́лᲂвати дш҃а на́ша . ~Ѿсѣче́нѣй главѣ̀ прⷣтчевѣ , па́мѧть сᲂверша́емъ .
нѣ́кᲂгда ᲂу҆́бѡ на блю́дѣ и҆стᲂча́ющи кро́вь , ны́нѣ же в̾ кᲂнцѣ́хъ ,
прᲂлива́ющи и҆сцѣле́нїѧ . ~Дне́сь непрепᲂдо́бнᲂ дѣ́лᲂ ѡ҆бра́знаѧ ма́ти
ᲂу҆бі́йства , є҆́же ѿ без̾зако́ннагѡ сплете́нїѧ свᲂегѡ̀ , всескве́рнꙋю
дще́рь , над̾ всѣ́хъ прᲂро́къ бг҃ᲂи҆зѧ́щна бо́льшагѡ , ᲂу҆бі́йственᲂ
ѡ҆бра́знымъ сᲂвѣ́тᲂмъ лꙋка́вствᲂва , враже́бнᲂмꙋ и҆́рᲂдꙋ твᲂрѧ́щꙋ пи́ръ ,
свᲂегѡ̀ скве́рнагѡ рᲂжества̀ , с̾ клѧ́твᲂю и҆спрᲂси́ти ᲂу҆стро́и , чꙋдᲂто́чнꙋю
бг҃ᲂпрᲂпᲂвѣ́дника чⷭ҇тнꙋ́ю главꙋ̀ . є҆́же и҆ сᲂвершѝ пребезꙋ́мныи , же́нскᲂмꙋ
плѧса́нїю да́въ тꙋ̀ вᲂз̾ме́здїе , клѧ́твеныи да́ръ . ѻ҆ба́че непреста̀
таи́нникъ хрⷭ҇то́ва прише́ствїѧ , бг҃ᲂме́рзкᲂе смѣше́нїе и҆́хъ и҆ пᲂ кᲂнчи́нѣ
ѡ҆блича́ти , нᲂ ѡ҆блича́ѧ вᲂпїѧ́ше , непᲂдᲂба́етъ тѝ гл҃ѧ , прелюбᲂдѣ́ѧти
бра́та свᲂегѡ̀ фили́ппа женꙋ̀ . ѽ рᲂжде́нїю прᲂрᲂкᲂꙋбі́йственꙋ , и҆ кро́ви
напо́лненꙋ пи́рꙋ . мы́же бл҃гᲂче́стнѡ мꙋ́дренѣ , вᲂ ᲂу҆сѣкнᲂве́нїи прⷣтчевѣ ,
бл҃гᲂѡ҆бразꙋ́юще пра́зднꙋемъ , ꙗ҆́кѡ в̾ бл҃гᲂнаро́читыи де́нь ра́дꙋющесѧ , и҆
ᲂу҆мо́лимъ сегѡ̀ бл҃гᲂꙋсе́рдствᲂвати трⷪ҇цꙋ , ѿ страсте́й без̾че́стїѧ
и҆зба́вити на́съ , и҆ спастѝ дш҃а на́ша . =гла́съ , д҃ . Р=ᲂжде́нїе
непᲂдо́бнѡ , и҆ пи́ръ без̾стꙋ́днѣйшїи , и҆́рᲂдъ сᲂверши́лъ є҆́сть .
любᲂдѣ́йствᲂмъ же́нскимъ ᲂу҆слажда́емъ , и҆ нечестны́мъ женᲂбѣше́нїемъ
пᲂд̾стрека́емъ , ѿсѣчѐ главꙋ̀ прⷣтчевꙋ , нᲂ не ѿсѣчѐ ꙗ҆зы́ка прᲂро́ческа .
ѡ҆блича́ющагѡ безꙋ́мїе є҆гѡ̀ . прᲂлїѧ̀ кро́вь непᲂви́ннꙋ , пᲂкры́ти хᲂтѧ̀
грѣ́хъ без̾зако́ненъ , нᲂ ни ѡ҆ се́мъ скры̀ гла́са вᲂпїю́щагѡ всѣ́мъ
пᲂкаѧ́нїе . ѻ҆́нъ ᲂу҆́бѡ свеселѧ́шесѧ ᲂу҆бі́йствᲂмъ , мы́же спра́зднꙋемъ
любо́вїю , крⷭ҇тлѧ і҆ѡа́нна бл҃же́ннᲂе закᲂле́нїе . пред̾вари́ бᲂ вᲂ а҆́дѣ
жи́знь , прᲂпᲂвѣ́дати сꙋ́щимъ вᲂ тмѣ̀ и҆ сѣ́ни сме́ртнѣй сѣдѧ́щимъ , и҆́же
свы́ше вᲂсто́къ хрⷭ҇та̀ бг҃а на́шегѡ , є҆ди́нагѡ мнᲂгᲂмлⷭ҇тива . ~Прᲂро́ка и҆
мч҃нка , и҆ крⷭ҇тлѧ сп҃сᲂва , прїиди́те лю́дїє вᲂсхва́лимъ . се́йбᲂ во́ плᲂти
а҆́нг҃лъ сы́и , и҆́рᲂда и҆з̾ѡ҆бличи́лъ є҆́сть , пребез̾зако́ннагѡ любᲂдѣѧ́нїѧ ,
сᲂ дѣѧ́нїемъ ѡ҆сꙋди́въ є҆гѡ̀ . и҆ без̾зако́ннагѡ ра́ди плѧса́нїѧ , чⷭ҇тна́ѧ
глава̀ ѿсѣка́етсѧ . и҆́же вᲂ а҆́дѣ бл҃гᲂвѣствꙋ́ѧи , є҆́же и҆з̾ ме́ртвыхъ
вᲂскрⷭ҇нїе , и҆ мо́литсѧ прилѣ́жнѡ гдⷭ҇ви , спасти́сѧ дш҃а́мъ на́шимъ .
~Прᲂро́ка и҆ мч҃нка , и҆ крⷭ҇тлѧ сп҃сᲂва , прїиди́те лю́дїє вᲂсхва́лимъ ,
ꙗ҆́кѡ бѣ́гаѧ въ пꙋсты́ни вᲂдвᲂрѧ́шесѧ , ме́дъ ди́вїи и҆ а҆кри́ды ꙗ҆ды́и . царѧ̀
без̾зако́ннꙋюща ѡ҆бличи́лъ є҆́сть . на́ше же малᲂдꙋ́шїе ᲂу҆тѣша́ше глаго́лѧ ,
пᲂка́йтесѧ , прибли́жибᲂсѧ црⷭ҇твᲂ нбⷭ҇нᲂе .

=сла́ва . гла́съ , є҃ . Б=ез̾зако́ннагѡ дѣ́йства ѡ҆бличе́нїѧ ᲂу҆бѣжа́ти ,
и҆́рᲂдъ ᲂу҆мы́сливъ , главꙋ̀ твᲂю̀ прⷣтче , без̾зако́ннѣй женѣ̀ предадѐ
па́кᲂстнѡ . неразꙋмѣ́бᲂ ѻ҆каѧ́нныи ѡ҆блича́ѧ себѐ , на блю́дѣ ѡ҆бнᲂсѧ̀ є҆ѧ̀ .
нᲂ ꙗ҆́кѡ чистᲂтѣ̀ дѣ́тельныи ᲂу҆чи́тель , и҆ пᲂкаѧ́нїѧ наста́вникъ спасе́ныи ,
мᲂли́сѧ крⷭ҇тлю хрⷭ҇то́въ , ѿ страсте́й бесче́стїѧ и҆зба́вити на́съ .

=и҆ ны́нѣ . гла́съ , то́йже . В=ᲂспо́йте лю́дїє мт҃рь бг҃а на́шегѡ
вᲂспо́йте . дне́сь бᲂ всесвѣ́тлꙋю дꙋ́шꙋ свᲂю̀ , въ пречи́стѣи дла́ни , и҆́же
и҆з̾ неѧ̀ вᲂплᲂще́ннагѡ без̾ сѣ́мене предае́тъ . є҆мꙋ́же и҆ мо́литсѧ
непреста́ннѡ , дарᲂва́ти вселе́ннѣй ми́ръ и҆ ве́лїю млⷭ҇ть .

Н=а стихо́внѣ , стихѣ́ры . гла́съ , в҃ . П=ᲂкаѧ́нїѧ прᲂпᲂвѣ́дниче , і҆ѡа́нне
крⷭ҇тлю , ѿсѣ́ченѣ бы́вши твᲂе́й главѣ̀ , зе́млю ѡ҆ст҃и́лъ є҆сѝ . ꙗ҆́кѡ
зако́нъ бж҃їи вѣ́рнымъ ᲂу҆ѧсни́лъ є҆сѝ , и҆ без̾зако́нїе пᲂтреби́лъ є҆сѝ .
ꙗ҆́кѡ пред̾стᲂѧ̀ прⷭ҇то́лꙋ нбⷭ҇нагѡ цр҃ѧ хрⷭ҇та̀ . тᲂгѡ̀ мᲂлѝ , пᲂми́лᲂвати
дш҃а на́ша .

=сти́хъ : честна̀ пре́д̾ гдⷭ҇емъ ,꙳ сме́рть прпⷣбныхъ є҆гѡ̀ . З=ако́на ра́ди
гдⷭ҇нѧ , въ главꙋ̀ ᲂу҆сѣкнᲂве́нъ бы́сть , ѽ всест҃ы́и і҆ѡа́нне . ѡ҆бличи́лъ
є҆сѝ царѧ̀ ѕлᲂчести́ва без̾зако́ннᲂвавша , дерзнᲂве́нїемъ непᲂро́чнымъ .
тѣ́мже дивѧ́тсѧ тебѣ̀ во́инства а҆́нг҃льскаѧ . сла́вѧтъ тѧ ли́цы а҆пⷭ҇лъ и҆
мч҃нкъ . чте́мъ твᲂю̀ и҆ мы̀ мᲂле́бнꙋю па́мѧть всесла́вне . сла́вѧще ст҃ꙋ́ю
трⷪ҇цꙋ , тебѐ вѣнча́вшꙋю , прⷣтче бл҃же́нне .

=сти́х̾ : в̾ па́мѧть вѣ́чнꙋю ,꙳ бꙋ́детъ пра́ведникъ . И҆́=же ѿ прᲂро́ка
прᲂро́къ , и҆ бо́лїи прᲂро́кѡвъ бы́въ . и҆́же и҆́з̾ чре́ва мт҃рнѧ ѡ҆сщ҃е́нныи ,
вᲂ слꙋже́нїе гдⷭ҇не . дне́сь ѿ без̾зако́нна царѧ̀ , в̾ главꙋ̀ ᲂу҆сѣкнᲂве́нъ
бы́сть . и҆ ю҆́же без̾че́стнѡ плѧса́вшꙋю ѻ҆трᲂкᲂви́цꙋ , ꙗ҆́снѡ и҆ пре́жде
ᲂу҆сѣкнᲂве́нїѧ , и҆ пᲂ ᲂу҆сѣкнᲂве́нїи ѡ҆бличи́въ , пᲂсрамѝ грѣхꙋ̀ по́лкъ . и҆
сегѡ̀ ра́ди вᲂзᲂпїе́мъ , крⷭ҇тлю і҆ѡа́нне , ꙗ҆́кѡ и҆мѣ́ѧ дерзнᲂве́нїе ,
прилѣ́жнѡ мᲂли́сѧ ѡ҆ дш҃а́хъ на́шихъ .

=сла́ва . гла́съ , и҃ . П=рⷣтче сп҃сᲂвъ , ты̀ царѧ̀ и҆з̾ѡ҆бличи́лъ є҆сѝ
без̾зако́нїѧ недѣ́лати . тѣ́мже и҆гра́нїе без̾зако́нныѧ жены̀ , пᲂвинꙋ̀
и҆́рᲂда ѿсѣщѝ твᲂю̀ главꙋ̀ . и҆ сегѡ̀ ра́ди ѿ вᲂсто́къ сл҃нца да́же дᲂ
за́падъ , хва́льнᲂ и҆́мѧ твᲂѐ . дерзнᲂве́нїе и҆мѣ́ѧ ко́ гдⷭ҇ꙋ , прилѣ́жнѡ
мᲂлѝ спасти́сѧ дш҃а́мъ на́шимъ . =и҆ ны́нѣ , боⷢ҇ . Б=ез̾невѣ́стнаѧ дв҃ᲂ ,
ꙗ҆́же бг҃а без̾ сѣ́мени заче́ньши пло́тїю , мт҃и бг҃а вы́шнѧгѡ , твᲂи́хъ ра́бъ
мᲂльбы̀ прїимѝ всенепᲂро́чнаѧ , всѣ́мъ пᲂдаю́щи ѡ҆чище́нїе прегрѣше́нїемъ .
нн҃ѣ на́ша мᲂле́нїѧ прїе́мши , мᲂлѝ спасти́сѧ всѣ́мъ на́м̾ .

=та́же , н=н҃ѣ ѿпꙋща́еши . ~трⷭ҇то́е , и҆ пᲂ ѻ҆́ч҃е на́шъ . =трᲂпа́рь ,
прⷣтчи , двⷤа . и҆ б=цⷣе дв҃ᲂ ра́дꙋисѧ ,= аⷤ .=

Н=а ᲂу҆́трени , на бг҃ъ гдⷭ҇ь , трᲂпа́рь , прⷣтчи , двⷤа . сла́ва , и҆ ны́нѣ ,
боⷢ҇ , вᲂскрⷭ҇нъ . =П=ᲂ а҃ , стихᲂло́гїи , сѣда́ленъ . гла́съ , д҃ . С=вѣ́тлꙋю
тѝ па́мѧть дне́сь твᲂрѧ́ще , сп҃са и҆ гдⷭ҇а мᲂли́ти прилѣ́жнѡ , тѧ̀ мо́лимъ
прⷣтче , всѣ́мъ да́ти сᲂгрѣше́нїемъ прᲂще́нїе . =два́жды . сла́ва , и҆ ны́нѣ ,
боⷢ҇ . Т=е́плᲂе застꙋпле́нїе сꙋ́щимъ в̾ бѣда́хъ , на́шꙋ по́мᲂщь , и҆ къ бг҃ꙋ
премѣне́нїе . є҆ѧ́же ра́ди тлѝ и҆зба́вихᲂмсѧ . бцⷣꙋ вѣ́рнїи ᲂу҆блажа́емъ .

П=ᲂ в҃ , стихᲂло́гїи , сѣда́ленъ . гла́съ , є҃ . И҆́=же ѿ лᲂже́снъ прᲂро́ка
ꙗ҆́вльшасѧ , и҆ ѿ непло́дᲂве свѣти́льника вселе́ннѣй прᲂше́дша , в̾ пѣ́снехъ
вᲂсхва́лимъ хрⷭ҇то́ва крⷭ҇тлѧ , и҆ пᲂбѣдᲂно́сна страда́льца , прⷣтчꙋ і҆ѡа́нна .
мо́литбᲂсѧ гдⷭ҇ви , пᲂми́лᲂватисѧ дш҃а́мъ на́шимъ .= два́жды . сла́ва , и҆
ны́нѣ , боⷢ҇ . П=рест҃а́ѧ дв҃ᲂ на́съ пᲂми́лꙋй , прибѣга́ющихъ вѣ́рᲂю к̾ тебѣ̀
бл҃гᲂꙋтро́бнѣй , и҆ прᲂсѧ́щихъ те́плᲂе твᲂѐ застꙋпле́нїе . мо́жеши бᲂ ꙗ҆́кѡ
вᲂи́стинꙋ всѣ́хъ спастѝ , ꙗ҆́кѡ сꙋ́щи мт҃и бг҃а вы́шнѧгѡ , мт҃рними сѝ
мᲂльба́ми , прⷭ҇нѡ ᲂу҆мᲂлѧ́ющи бг҃ᲂра́дᲂваннаѧ .

П=ᲂ пᲂлїєлеѡ́сѣ , сѣда́ленъ . гла́съ , и҃ . П=рⷣтча вѣ́рнїи , крⷭ҇тль и҆
а҆́нг҃лъ , всѣ́хъ и҆зба́вителѧ , и҆́рᲂда ѡ҆бличи́въ , за без̾зако́нїе
и҆рᲂдїѧ́динᲂ , ᲂу҆мира́етъ вᲂ главꙋ̀ ᲂу҆сѣче́нъ . ꙗ҆́кѡ да и҆ сꙋ́щимъ вᲂ
а҆́дѣ , сᲂ дерзнᲂве́нїемъ бл҃гᲂвѣсти́тъ , ꙗ҆́кѡ бг҃ъ схо́дитъ та́мѡ , плѣни́ти
сме́рть . =два́жды . сла́ва , и҆ ны́нѣ , боⷢ҇ . С=ло́вᲂ ѻ҆́ч҃ее на́ землю
сни́де , и҆ а҆́нг҃лъ свѣ́телъ бцⷣѣ глаго́лаше , ра́дꙋисѧ бл҃гᲂслᲂве́наѧ , ꙗ҆́же
черто́гъ є҆ди́на сᲂхра́ньшаѧ . зача́тїе прїе́мши первᲂвѣ́чнагᲂ бг҃а и҆ гдⷭ҇а .
да ѿ пре́лести спасе́тъ ꙗ҆́кѡ бг҃ъ ро́дъ чл҃ческїи .

=степе́нна , д҃ гᲂ гла́са . а҆нтиѳо́нъ , а҃ . прᲂки́мен̾ , ѱл҃о́мъ дв҃дᲂвъ .
Ч=естна̀ пре́д̾ гдⷭ҇емъ сме́рть прпⷣбныхъ є҆гѡ̀ . =сти́хъ . ч=то̀ вᲂзда́мъ
гдⷭ҇ви ѡ҆ всѣ́хъ , ꙗ҆́же вᲂзда́стъ ми . ~всѧ́кᲂ дыха́нїе . =є҆ѵⷢ҇а́лїе , ѿ=
матѳе́ѧ . заⷱ҇ , н҃з . ~ѱало́мъ , н҃ .

=сла́ва . м=ᲂли́твъ ра́ди прⷣтчи , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

=и҆ ны́нѣ . м=л҃твъ ра́ди бцⷣы , млⷭ҇тиве ѡ҆чи́сти мно́жествᲂ сᲂгрѣше́нїи
на́шихъ .

~Пᲂми́лꙋй мѧ бж҃е пᲂ вели́цѣй млⷭ҇ти твᲂе́й пᲂ мно́гимъ щедро́тамъ
твᲂи́мъ , ѡ҆чи́сти без̾зако́нїѧ мᲂѧ̀ , бж҃е сп҃се мо́й .

=стихѣ́ра . гла́с̾ , ѕ҃ . П=лѧса̀ ᲂу҆чени́ца вселꙋка́вагѡ дїа́вᲂла , и҆
главꙋ̀ твᲂю̀ прⷣтче мздꙋ̀ взѧ́тъ . ѽ пи́ра и҆спо́лнь кро́ви . лꙋ́чше бѣ̀
неклѧ́тисѧ и҆́рᲂде без̾зако́нне , лжѝ внꙋ́че . а҆́ще ли же и҆ клѧ́лсѧ є҆сѝ ,
нᲂ не ѡ҆ дᲂбрѣ̀ клѧ́тсѧ . бо́льше бѣ̀ сᲂлга́вшꙋ жи́знь пᲂлꙋчи́ти , не́же
и҆́стинствᲂвавшꙋ главꙋ̀ прⷣтчевꙋ ᲂу҆сѣ́кнꙋти . нᲂ мы̀ крⷭ҇тлѧ ꙗ҆́кѡ
в̾ рᲂжде́ныхъ жена́ми бо́льша , дᲂсто́йнѣ чтꙋ́ще ᲂу҆блажа́емъ .

К=ано́нъ бцⷣѣ . сᲂ і҆рмᲂсо́мъ , на́ ѕ҃ . і҆рмᲂсы̀ пᲂ два́жды . =и҆= ст҃о́мꙋ ,
два̀ кано́на , на и҃ .=

К=ано́нъ бцⷣѣ . гла́съ , в҃ . пѣ́снь , а҃ . і҆рмо́съ . Н=етре́ннꙋ неѡ҆бы́чнꙋ ,
немо́креннᲂ мᲂрскꙋ́ю ше́ствᲂвавъ стезю̀ , и҆збра́нныи вᲂпїѧ́ше і҆и҃ль , гдⷭ҇ви
пᲂе́мъ , сла́внѡ бᲂ прᲂсла́висѧ . =запѣ́въ : П=рест҃а́ѧ гжⷭ҇е бцⷣе спасѝ
на́съ .= Н=евеще́ственаѧ дре́вле лѣ́ствица , и҆ стра́ннᲂ ѡ҆ледѣ́вшїи пꙋ́ть
мо́рѧ , твᲂѐ сказа́ша ржⷭ҇тво̀ чⷭ҇таѧ , є҆́же пᲂе́мъ влⷣчце всѝ , ꙗ҆́кѡ
прᲂсла́висѧ . ~Си́ла вы́шнѧгѡ сᲂста́въ сᲂверше́нъ , бж҃їѧ мꙋ́дрᲂсть ,
вᲂпло́щшисѧ чⷭ҇таѧ и҆з̾ тебѐ , к̾ чл҃кѡмъ прибли́жисѧ , ꙗ҆́кѡ прᲂсла́висѧ .
~Про́йде сквᲂзѣ̀ две́рь непрᲂхо́днꙋю , затвᲂре́ныѧ ᲂу҆тро́бы твᲂеѧ̀ , пра́вды
сл҃нце чи́стаѧ , и҆ ми́рᲂви вᲂсїѧ̀ , ꙗ҆́кѡ прᲂсла́висѧ .

К=ано́нъ предᲂте́чи . гла́съ , и҃ . пѣ́снь , а҃ . і҆рмо́съ . В=о́дꙋ прᲂше́дъ .
=запѣ́въ : С=т҃ы́и вели́кїи прⷪ҇рче і҆ѡа́нне прⷣтче гдⷭ҇нь , мᲂлѝ бг҃а
ѡ҆ на́съ . ~И҆́же ѿ ᲂу҆тро́бы непло́дныѧ , ꙗ҆́вльшасѧ прᲂро́ка . и҆́же
в̾ лᲂжесна́хъ дв҃ческихъ , во́ чревѣ нᲂси́ма неи҆з̾рече́ннѡ , сщ҃е́ннагᲂ
вᲂспᲂе́мъ прⷣтчꙋ . ~Предѣ́лы є҆стества̀ превᲂзше́дъ . пра́вдѣ сᲂблю́лъ є҆сѝ
ѻ҆бѣ́ты . без̾зако́ннᲂе смѣше́нїе ѡ҆блича́ѧ , неꙋбᲂѧ́всѧ цр҃е́й сꙋро́вства .
~Зако́ннымъ млеко́мъ вᲂспитѣ́всѧ , закᲂнᲂпᲂлᲂже́нїе сᲂвᲂкꙋпле́нїѧ зако́ннагѡ ,
ꙗ҆́кѡ зако́нꙋ печа́ть запечатлѣ́ѧ . сᲂпрᲂти́вилсѧ є҆сѝ ме́рзскᲂмꙋ
прелюбᲂдѣѧ́нїю . =боⷢ҇ . Ч=и́ни тѧ̀ а҆́нг҃лъ и҆ чл҃къ без̾невѣ́стнаѧ мт҃и ,
вᲂсхвалѧ́ютъ непреста́ннѡ , зижди́телѧ бᲂ и҆́хъ , ꙗ҆́кѡ младе́нца на́ рꙋкꙋ
свᲂе́ю пᲂнесла̀ є҆сѝ .

Д=рꙋгі́и кано́нъ , ки́ръ а҆ндре́ѧ кри́тскагѡ . гла́съ , то́йже . пѣ́снь ,
а҃ . і҆рмо́съ . И҆=стрѧ́сшагѡ в̾ мо́ри . =запѣ́въ : С=т҃ы́и вели́кїи прᲂро́че
і҆ѡа́нне прⷣтче гдⷭ҇нь , мᲂлѝ бг҃а ѡ҆ на́съ . ~Пꙋсты́ни кра́снᲂе ѻ҆вча̀ ,
заха́рїинъ пло́дъ , и҆ є҆лисаве́тинᲂ без̾ наде́жи прᲂзѧбе́нїе ,
пред̾пᲂвелѣва́етъ вѣ́рнымъ тᲂржествᲂва́ти , честнꙋ́ю є҆гѡ̀ па́мѧть . =Ѽ=
рᲂже́нїю и҆спо́лнь кро́ве , ѽ пи́рꙋ ме́рзскꙋ . ᲂу҆бі́йствᲂмъ бᲂ пїѧ́нствᲂ
и҆́рᲂдъ раствᲂрѝ . трапе́за же є҆гѡ̀ ᲂу҆бі́йства го́рькагѡ и҆спо́лнисѧ .
=сла́ва . Ѡ҆=бличи́вшагᲂ и҆́рᲂда без̾зако́ннꙋюща вѣ́рнїи , и҆ ѿсѣче́нїе главѣ̀
претерпѣ́вша , вᲂспᲂе́мъ крⷭ҇тлѧ , ꙗ҆́кѡ за ре́внᲂсть бж҃їю ᲂу҆мерщве́на . =и҆
ны́нѣ , боⷢ҇ . Н=еѡ҆пи́саннагᲂ бг҃а сло́ва , всего̀ все́льшасѧ в̾ тѧ̀ , рᲂдила̀
є҆сѝ чⷭ҇таѧ бг҃ᲂрᲂди́тельнице , сꙋгꙋ́ба тᲂго́же , ꙗ҆́кѡ є҆ди́на сꙋ́ща сн҃а ,
вᲂплᲂще́на и҆з̾ тебѐ неи҆з̾рече́ннѡ .

=катава́сїѧ : К=рⷭ҇та̀ начерта́въ мѡѷсе́й , в̾ прѧ́мѡ жеѕло́мъ чермно́е
пресѣчѐ , і҆и҃лю прᲂхᲂдѧ́щꙋ . то́йже ѡ҆браще́нїемъ фараѡ́на с̾ кᲂлесни́цами
ᲂу҆да́ривъ сᲂвᲂкꙋпѝ , вᲂпрекѝ написа́въ непᲂбѣди́мᲂе ѻ҆рꙋ́жїе . тѣ́мъ хрⷭ҇та̀
вᲂспᲂе́мъ бг҃а на́шегѡ , ꙗ҆́кѡ прᲂсла́висѧ .

=пѣ́снь , г҃ . і҆рмо́съ . Л=ꙋ́къ сᲂкрꙋши́сѧ си́льныхъ , держа́вᲂю ти хрⷭ҇тѐ ,
и҆ си́лᲂю не́мᲂщнїи препᲂѧ́сашасѧ . ~И҆́же време́нъ превы́шши всѧ́ческихъ ,
ꙗ҆́кѡ временѡ́мъ твᲂре́цъ , и҆з̾ тебѐ дв҃ᲂ во́лею младе́нецъ сᲂзда́сѧ . ~Чре́вᲂ
прᲂстра́ннѣйшеє нб҃съ вᲂспᲂе́мъ , є҆го́же ра́ди а҆да́мъ на́ нб҃сѣхъ ра́дꙋѧсѧ
живе́тъ .

=и҆́нъ , і҆рмо́съ . Н=бⷭ҇нᲂмꙋ крꙋ́гꙋ . ~Дре́внихъ ꙗ҆́кѡ хᲂда́тай , и҆ но́выхъ
прⷣтче є҆ѵⷢ҇а́льскихъ прᲂпᲂвѣ́данїи , ты̀ пред̾ста́въ , смѣше́нїе
без̾зако́ннᲂе мꙋчи́тельскᲂе ѡ҆бличи́лъ є҆сѝ . сла́внꙋю сме́рть ра́дꙋѧсѧ
прїѧ́лъ є҆сѝ . =Ѿ= ма́тере без̾зако́нныѧ , пред̾наꙋчена̀ ѻ҆трᲂкᲂви́ца ,
ѡ҆бьюро́дѣвшꙋ пїѧ́нствᲂмъ , и҆́рᲂдᲂви речѐ , да́ждь на блю́дѣ главꙋ̀
і҆ѡа́ннᲂвꙋ . ма́тери да пᲂда́мъ да́ръ вᲂзжелѣ́ненъ . ~Ѡ҆бличе́нїѧ нетерпѧ̀
без̾стꙋ́дныи мꙋчи́тель , бг҃ᲂно́снагѡ ти ꙗ҆зы́ка сла́вне прⷣтче , ѻ҆трᲂкᲂви́це
предае́тъ , же́нскимъ плѧса́нїемъ , честнꙋ́ю ти главꙋ̀ пресла́вне . =боⷢ҇ .
В=се́льсѧ в̾ дв҃ꙋ пло́тїю гдⷭ҇и , ꙗ҆ви́лсѧ є҆сѝ чл҃кѡмъ , ꙗ҆́кᲂже пᲂдᲂба́ше
зрѣ́ти тѧ . ю҆́же и҆ пᲂказа́лъ є҆сѝ ꙗ҆́кѡ и҆́стиннꙋю бцⷣꙋ , и҆ вѣ́рнымъ
по́мᲂщь , є҆ди́не чл҃кᲂлю́бче .

=и҆́нъ , і҆рмо́съ . Н=ѣ́сть ст҃а ꙗ҆́кѡ гдⷭ҇ь . ~Бо́лїи невᲂста̀ в̾ рᲂжде́ныхъ
жена́ми і҆ѡа́нна , взыва́ше хрⷭ҇то́съ и҆́стина . вᲂ ᲂу҆тро́бѣ бᲂ пᲂзна̀
сᲂзда́нїе сᲂзда́вшагᲂ , прᲂпᲂвѣ́даше мт҃рьнимъ гла́сᲂмъ . ~Пе́рстᲂмъ пе́рвѣе
пᲂказа́въ а҆́гньца , и҆ ꙗ҆зы́кѡмъ втᲂро́е и҆́рᲂда ѡ҆бличи́лъ є҆сѝ . главо́ю же
тре́тїе и҆стᲂча́еши чꙋдеса̀ , ѿ зда́на сᲂсꙋ́да на́мъ . =сла́ва . Р=ᲂжде́нїе
сла́внᲂ , крⷭ҇тлю хрⷭ҇то́въ , и҆ житїѐ твᲂѐ непᲂро́чнᲂ , и҆ пред̾и҆зше́ствїе
че́стнᲂ , и҆ пᲂказа́нїе стра́ннᲂ , сме́рть честна̀ , и҆ пᲂгребе́нїе сла́внᲂ .=
и҆ ны́нѣ , боⷢ҇ . Б=г҃ъ сы́и , са́мъ себѐ и҆стᲂщи́лъ є҆сѝ є҆динᲂро́дне ,
да спасе́ши ꙗ҆́же сᲂзда̀ , и҆́хже ра́ди вᲂчл҃чисѧ вᲂпло́щьсѧ ѿ дв҃ы . и҆ всѐ
мᲂѐ премѣнѝ є҆стество̀ , и҆ приведѐ свᲂемꙋ̀ рᲂди́телю .

=катава́сїѧ : Ж=е́ѕлъ вᲂ ѻ҆́бразъ та́йнѣ прїе́млетсѧ , прᲂзѧбе́нїемъ бᲂ
раз̾сꙋдѝ і҆єре́ѧ . неплᲂдѧ́щаѧ же пре́жде цр҃кви , нн҃ѣ прᲂцвѣтѐ дре́вᲂ
крⷭ҇та̀ , в̾ держа́вꙋ и҆ ᲂу҆тверже́нїе .

=сѣда́ленъ . гла́съ , и҃ . Ѿ= непло́дᲂве прᲂсїѧ́въ во́лею бж҃їею , и҆ ᲂу҆́зы
растерза́въ ꙗ҆зы́кꙋ ѻ҆́ч҃ꙋ . пᲂказа́лъ є҆сѝ сл҃нце , денни́цꙋ ѡ҆зарѧ́ющꙋ . и҆
лю́демъ в̾ пꙋсты́ни зижди́телѧ прᲂпᲂвѣ́далъ є҆сѝ , а҆́гньца взе́млющагᲂ ми́ра
сᲂгрѣше́нїѧ . тѣ́мже ре́внᲂстїю царѧ̀ ѡ҆бличи́лъ є҆сѝ . сла́внꙋю главꙋ̀ твᲂю̀
ѿсѣчѐ сла́вне , і҆ѡа́нне всехва́льне . мᲂлѝ хрⷭ҇та̀ бг҃а , сᲂгрѣше́нїемъ
ѡ҆ставле́нїе дарᲂва́ти , пра́зднꙋющимъ любо́вїю ст҃ꙋ́ю па́мѧть твᲂю̀ . =двⷤа .
сла́ва , и҆ ны́нѣ , боⷢ҇ .= ~Ꙗ҆́кѡ дв҃ꙋ є҆ди́нꙋ в̾ жена́хъ , тѧ̀ без̾ сѣ́мене
ро́ждьшꙋю бг҃а пло́тїю , всѝ ᲂу҆блажа́емъ ро́дᲂве чл҃честїи . и҆́бᲂ ѻ҆́гнь
всели́сѧ в̾ тѧ̀ бжⷭ҇тва̀ . и҆ ꙗ҆́кѡ младе́нца дᲂи́ши зижди́телѧ и҆ гдⷭ҇а .
тѣ́мже а҆́нг҃льскїи и҆ чл҃ческїи ро́дъ , дᲂсто́йнѡ сла́вимъ прест҃о́е
ржⷭ҇тво̀ твᲂѐ , сᲂгла́снѡ вᲂпїе́мъ тѝ , мᲂлѝ хрⷭ҇та̀ бг҃а , сᲂгрѣше́нїемъ
ѡ҆ставле́нїе дарᲂва́ти , вᲂспѣва́ющимъ дᲂсто́йнѡ сла́вꙋ твᲂю̀ .

=пѣ́снь , д҃ . і҆рмо́съ . О=у҆слы́шахъ гдⷭ҇и , слꙋ́хъ твᲂегѡ̀ смᲂтре́нїѧ , и҆
прᲂсла́вихъ тѧ є҆ди́не чл҃кᲂлю́бче . ~Сѐ превᲂзнесе́сѧ бжⷭ҇твенаѧ гᲂра̀ ,
хра́мъ гдⷭ҇нь бцⷣа , превы́ше си́лъ ꙗ҆́вственѣ . ~Зако́нъ є҆сте́ственыхъ крᲂмѣ̀
є҆ди́на дв҃ᲂ ро́ждьши , владꙋ́щагᲂ тва́рїю , спᲂдо́бисѧ бжⷭ҇твенагѡ зва́нїѧ .

=и҆́нъ , і҆рмо́съ . Т=ы́ ми хрⷭ҇тѐ гдⷭ҇ь . ~Немᲂгі́и терпѣ́ти ѡ҆бличе́нїи
де́рзᲂсть , и҆́же зако́на тᲂмле́нїемъ пᲂви́нныи . ни де́рзᲂсть бл҃гᲂчести́вꙋю ,
и҆́же скве́рными сластьмѝ растлѣ́нныи , свѧза́въ блюдѧ́ше , невеще́ственᲂ
го́рнимъ , пре́жде кᲂнца̀ ликѡ́мъ сᲂвᲂкꙋплѧ́емагѡ . ~Дш҃евре́днымъ
пїѧ́нствᲂмъ , и҆ раз̾жже́нїемъ блꙋ́днымъ пᲂбᲂлѣ́въ , ѿда́нъ ѡ҆каѧ́нныи ,
ѻ҆трᲂкᲂви́цы плѧса́нїемъ нᲂжны́мъ свѧ́занъ , ᲂу҆бі́ица прᲂро́кꙋ быва́етъ .
зача́тъ бᲂ пїѧ́нствᲂ блꙋдꙋ̀ ма́терь , и҆ лю́тᲂе без̾зако́нїе пᲂрᲂдѝ .
~Вᲂи́стинꙋ въ тебѣ̀ несᲂлга̀ бжⷭ҇твеныи гла́съ , ты́ бᲂ вᲂ прᲂро́цѣхъ бо́льшїи
є҆сѝ , ꙗ҆́кѡ прᲂро́чествꙋ спᲂдо́бисѧ ѿ са́мыѧ ᲂу҆тро́бы , в̾ несᲂверше́нѣ
тѣлесѝ . и҆ прᲂрече́ннагᲂ тᲂбо́ю бг҃а сло́ва , и҆ ви́дѣвъ и҆ крести́въ
в̾ тѣлесѝ .= боⷢ҇ . Т=ы̀ вѣ́рнымъ пᲂхвала̀ є҆сѝ без̾невѣ́стнаѧ . ты̀ и҆
застꙋпле́нїе . ты̀ и҆ прибѣ́жище хрⷭ҇тїа́нѡмъ , стѣна̀ и҆ приста́нище .
к̾ сн҃ꙋ бᲂ свᲂемꙋ̀ , мᲂльбы̀ но́сиши всенепᲂро́чнаѧ . и҆ спаса́еши ѿ бѣ́дъ ,
и҆́же вѣ́рᲂю и҆ любо́вїю бцⷣꙋ тѧ̀ зна́ющихъ чи́стꙋ .

=и҆́нъ , і҆рмо́съ . И҆=з̾ гᲂры̀ присѣ́нныѧ . ~Оу҆ѧсни́лъ є҆сѝ на́мъ хрⷭ҇то́вᲂ
црⷭ҇твᲂ . пᲂказа́лъ є҆сѝ лю́демъ пꙋтѝ пᲂкаѧ́нїѧ . и҆ и҆́рᲂда ѡ҆бличи́лъ є҆сѝ
без̾зако́ннꙋюща , вели́кїи прᲂпᲂвѣ́дниче і҆ѡа́нне мꙋ́дре . ~Нетерпѧ̀ крⷭ҇тлю
и҆́рᲂдъ ѡ҆бличе́нїѧ , пᲂбѣди́сѧ гнѣ́вᲂмъ и҆ за́вистїю и҆ го́рестїю . и҆
сᲂблюда́ше вре́мѧ рᲂжде́нїѧ , в̾ не́же ᲂу҆сѣчѐ главꙋ̀ твᲂю̀ , прᲂпᲂвѣ́дниче
хрⷭ҇то́въ . ~Весели́сѧ крⷭ҇тлю , да и҆гра́етъ дх҃ъ тво́й . ѡ҆блича́еши бᲂ и҆
та́мѡ без̾бо́жнагᲂ и҆́рᲂда . и҆ сꙋ́щимъ вᲂ а҆́дѣ прᲂпᲂвѣ́дꙋеши дш҃а́мъ
глаго́лѧ , спасе́нїе на́ше прибли́жисѧ . =сла́ва . Ч=ꙋди́тсѧ землѧ̀ твᲂемꙋ̀
житїю̀ і҆ѡа́нне . прᲂпᲂвѣ́дꙋетъ нб҃ᲂ , непра́веднᲂе твᲂѐ закᲂле́нїе . и҆
сказꙋ́етъ мно́жествᲂ дᲂбрᲂдѣ́телей твᲂи́хъ , цр҃кви вᲂспѣва́ющи .= и҆ ны́нѣ ,
боⷢ҇ . Р=ᲂди́сѧ ѿ мт҃ре дв҃ыѧ непᲂро́чныѧ , сᲂхрани́лъ є҆сѝ чи́стꙋ пᲂ
ржⷭ҇твѣ̀ . и҆́же въ мᲂѐ сꙋщество̀ ве́сь ѡ҆бле́ксѧ , грѣха̀ крᲂмѣ̀ .

=катава́сїѧ : О=у҆слы́шахъ гдⷭ҇и смᲂтре́нїѧ твᲂегѡ̀ та́иньствᲂ , разꙋмѣ́хъ
дѣ́ла твᲂѧ̀ , и҆ прᲂсла́вихъ твᲂѐ бжⷭ҇тво̀ .

=пѣ́снь , є҃ . і҆рмо́съ . О=у҆́гль и҆са́їи прᲂѧвле́исѧ , сл҃нце
и҆з̾ дв҃ческїѧ ᲂу҆тро́бы вᲂз̾сїѧ̀ , вᲂ тмѣ̀ заблꙋ́ждьшимъ , бг҃ᲂразꙋ́мїѧ
прᲂсвѣще́нїе пᲂдава́ѧ . ~Ѻ҆́блацы весе́лїѧ сла́дᲂсть крᲂпи́те сꙋ́щимъ
на землѝ , ꙗ҆́кѡ ѻ҆трᲂча̀ даде́сѧ , сы́и пре́жде вѣ́къ , ѿ дв҃ы вᲂпло́щьсѧ бг҃ъ
на́шъ . ~Житїю̀ и҆ пло́ти мᲂе́й свѣ́тъ вᲂсїѧ̀ , и҆ дрѧ́хлᲂсть грѣха̀
разрꙋшѝ , на пᲂслѣ́дᲂкъ ѿ дв҃ы без̾ сѣ́мене , вᲂпло́щьсѧ вы́шнїи .

=и҆́нъ , і҆рмо́съ . В=скꙋ́ю мѧ ѿри́нꙋ . ~Ма́терними наꙋче́ньми , цѣ́нꙋ
плѧса́нїѧ ѕлᲂбѣсо́вскагѡ , сꙋро́выѧ льви́цы , сꙋрᲂвѣ́йшеє и҆сча́дїе
и҆спрᲂсѝ . ю҆́же и҆ ѕвѣ́рїе са́ми в̾ пꙋсты́ни пᲂчита́хꙋ , главꙋ̀ прⷣтчи , и҆
прᲂпᲂвѣ́дника . =ѽ= твᲂи́мъ неи҆з̾рече́ннымъ и҆ непᲂсти́жнымъ сꙋдьба́мъ
чл҃кᲂлю́бче . ꙗ҆́кѡ и҆́же ѿ лᲂже́снъ сᲂтвᲂре́нᲂе прїѧ́телище дх҃ꙋ , и҆
вᲂзра́стшеє цѣлᲂмꙋ́дрїемъ и҆ чистᲂто́ю , скверна́ваѧ и҆сплѧса̀ ѻ҆трᲂкᲂви́ца .
~Любе́знѡ и҆ и҆́скреннѡ , спрѧже́нїе без̾зако́ннᲂе лю́бѧщꙋ , рᲂжде́нїю
любе́знѡ , сᲂвᲂкꙋпи́ти прⷪ҇рка ᲂу҆бїе́нїе , и҆ ча́ша и҆спо́лнь прᲂро́ческихъ
ст҃ы́хъ крᲂве́й раствᲂре́на . =боⷢ҇ . М=а́терне дерзнᲂве́нїе , є҆́же к̾ сн҃ꙋ
свᲂемꙋ̀ и҆мꙋ́щи пречⷭ҇таѧ , сро́днагѡ прᲂмышле́нїѧ на́шегѡ непре́зри мо́лимсѧ ,
ꙗ҆́кѡ тѧ̀ є҆ди́нꙋ хрⷭ҇тїа́не кᲂ влⷣцѣ , ѡ҆чище́нїе млⷭ҇тивнᲂ пред̾лага́емъ .

=и҆́нъ , і҆рмо́съ . Ѿ́= ́нᲂщи невѣ́дѣнїѧ . ~Пꙋсты́ннᲂе ѻ҆вча̀ , и҆
вселе́ннѣй стѧжа́нїе прⷣтча , дне́сь гᲂто́витъ дх҃о́внꙋю трапе́зꙋ на́мъ .
~Сласте́мъ раба̀ , и҆ ѡ҆бѣ́тᲂмъ престꙋ́пника , ѡ҆бличи́лъ є҆сѝ і҆ѡа́нне ,
и҆́рᲂда , и҆рᲂдїѧ́ды го́рькагѡ рачи́телѧ .= сла́ва . И҆=рᲂдїѧ́да плѧ́шетъ ,
і҆ѡа́ннъ вѧ́жетсѧ и҆ закала́етсѧ . ѽ пїѧ́нствꙋ и҆́рᲂдᲂвꙋ , ѽ несмы́сльствꙋ
дꙋшѝ є҆гѡ̀ .= и҆ ны́нѣ , боⷢ҇ . Р=а́дꙋисѧ бжⷭ҇твенаѧ гᲂро̀ , ѿ неѧ́же ка́мень
ѿсѣче́сѧ без̾ рꙋкꙋ̀ . пречⷭ҇таѧ ᲂу҆сыри́вшисѧ бг҃ꙋ и҆ сло́вꙋ , всенепᲂро́чнаѧ
пло́тїю .

=катава́сїѧ : ѽ= треблаже́ннᲂе дре́вᲂ , на не́мже распѧ́тсѧ хрⷭ҇то́съ цр҃ь и҆
гдⷭ҇ь . и҆́мже паде́сѧ и҆́же дре́вᲂмъ прельще́и , тᲂбо́ю прельще́нъ бы́стъ ,
хрⷭ҇то́ви пригво́ждьшемꙋсѧ пло́тїю , пᲂдаю́щемꙋ ми́ръ дш҃а́мъ на́шимъ .

=пѣ́снь , ѕ҃ . і҆рмо́съ .= ~Гла́съ глаго́лъ мᲂле́бныхъ , ѿ бᲂлѣ́зненныѧ влⷣкᲂ
дш҃и пᲂслꙋ́шавъ , ѿ лю́тъ мѧ и҆зба́ви . є҆ди́нъ бᲂ є҆сѝ на́шемꙋ спасе́нїю
вино́венъ . ~Є҆стество̀ чл҃чеє рабо́тающеє грѣхꙋ̀ , тᲂбо́ю влⷣчце чⷭ҇таѧ
свᲂбᲂдꙋ̀ ᲂу҆лꙋчѝ . тво́й бᲂ сн҃ъ ꙗ҆́кѡ а҆́гнецъ за всѣ́хъ закала́етсѧ .
~Вᲂпїе́мъ ти всѝ , и҆́стиннѣй бг҃ᲂмт҃ри , прᲂгнѣ́вавшїѧ рабы̀ и҆зба́ви ,
є҆ди́на бᲂ дерзнᲂве́нїе к̾ сы́нꙋ си и҆́маши .

=и҆́нъ , і҆рмо́съ . Ѡ҆=чи́сти мѧ сп҃се . ~Зако́на за́пᲂвѣдей бѣдꙋ́ѧи
бл҃же́нне , ѡ҆блича́еши и҆ наказꙋ́еши без̾зако́ннᲂвавшагᲂ . нарече́бᲂсѧ
тро́сть , вра́жїими вѣ́тры кᲂле́блемъ к̾ паде́нїю . ~Кро́вїю закла́нїѧ ,
глава̀ ка́плющи твᲂѧ̀ , принесе́сѧ блꙋ́днымъ по́двигᲂмъ , вмѣ́стѡ мзды̀ .
и҆́рᲂда ѡ҆блича́ющи и҆ пᲂ кᲂнчи́нѣ , ꙗ҆́кѡ є҆стество̀ смѣси́вша . ~Въ пꙋсты́нѧхъ
хᲂдѧ̀ , власы̀ вельбꙋ́жи пᲂкрыва́емь . вᲂ ѻ҆́вѣхъ ᲂу҆́бѡ ꙗ҆́кѡ свѣтᲂсїѧ́ннѡ
живѧ́ше вла́стельски . вᲂ ѻ҆́вѣхъ же ꙗ҆́кѡ ца́рскꙋ ѡ҆бнᲂсѧ̀ красᲂтꙋ̀ ,
надъ страстьмѝ вᲂцари́лсѧ є҆сѝ . =боⷢ҇ . Д=а и҆зба́вимсѧ ѿ лю́тъ
прегрѣше́нїи , мᲂли́твами твᲂи́ми бг҃ᲂрᲂди́тельнице чⷭ҇таѧ , и҆ да ᲂу҆лꙋчи́мъ
прест҃а́ѧ бжⷭ҇твенᲂе сїѧ́нїе , ѿ тебѐ неи҆з̾рече́ннѡ вᲂплᲂще́ннагѡ
сн҃а бж҃їѧ .

=и҆́нъ , і҆рмо́съ . Ꙗ҆́=кᲂже пррⷪ҇ка и҆зба́ви . ~Оу҆сѣче́нїе честны́ѧ и҆
всехва́льныѧ ти главы̀ прⷣтче хрⷭ҇то́въ пᲂчита́юще , сла́вимъ твᲂю̀
приснᲂхва́льнꙋю , и҆ всеми́рнꙋю па́мѧть пребл҃же́нне . =Ѽ= скве́рнагѡ
гᲂще́нїѧ , ѽ го́рькᲂе рᲂже́нїе , ѽ пїѧ́нствᲂ скве́рнᲂе , и҆́рᲂда
без̾зако́ннагѡ . сᲂдержи́мь бы́сть к̾ без̾зако́нїю . и҆ ѡ҆блича́емь прᲂро́ка
ᲂу҆би́ти пᲂꙋчава́етсѧ .= сла́ва . П=лѧса́вши но́ваѧ є҆ги́птѧнынѧ , пᲂсредѝ
пи́ра скве́рненѡ , главꙋ̀ и҆спрᲂсѝ , сеѧ̀ ѡ҆бличи́вшꙋю рᲂди́тельницꙋ , и҆
и҆́рᲂдᲂвꙋ нало́жницꙋ .= и҆ ны́нѣ , боⷢ҇ . И҆́=же ны́нѣ сн҃ъ дв҃ыѧ , пе́рвѣе сн҃ъ
ѻ҆ч҃ь пᲂказа́сѧ , не и҆́нъ разꙋмѣва́емь , ѿ ви́димагѡ , а҆́ще и҆ пребы́сть
є҆ди́нъ вᲂ ѡ҆бᲂю̀ сᲂверше́нъ .

=катава́сїѧ : В=о́днагѡ ѕвѣ́рѧ вᲂ ᲂу҆тро́бѣ , дла́ни і҆ѡ́на крⷭ҇тᲂѡ҆бра́знѡ
распрᲂсте́ръ , спасе́ннꙋю стра́сть прᲂѡбража́ше ꙗ҆́снѣ . тѣ́мъ и҆ тридне́внѡ
и҆з̾ше́дъ , преми́рнᲂе вᲂскрⷭ҇нїе прᲂписа́ше , пло́тїю пригвᲂжде́на хрⷭ҇та̀
бг҃а . и҆ тридне́вным̾ вᲂскрⷭ҇нїемъ , ми́ра прᲂсвѣ́щшагѡ .

=кᲂнда́къ . гла́съ , є҃ . П=рⷣтчи сла́внᲂе ᲂу҆сѣкнᲂве́нїе , смᲂтре́нїе
бы́сть нѣ́кᲂе бжⷭ҇твенᲂ , да и҆ сꙋ́щимъ вᲂ а҆́дѣ сп҃сᲂвᲂ прᲂпᲂвѣ́сть
прише́ствїе . да рыда́етъ ᲂу҆́бѡ и҆рᲂді́ѧ , без̾зако́ннᲂ ᲂу҆бі́йствᲂ
и҆спрᲂси́вши . незако́нъ бᲂ бж҃їи , ни живы́и вѣ́къ вᲂзлюбѝ , нᲂ ле́сть
вре́меннꙋю . =и҆́кᲂсъ . Р=ᲂжде́нїе и҆́рᲂдᲂвᲂ , всѣ́мъ ꙗ҆ви́сѧ непрепᲂдо́бнѡ ,
є҆гда̀ пᲂсредѝ питѣ́ющихсѧ , глава̀ пᲂстѧ́щагᲂсѧ пред̾лᲂжи́сѧ ꙗ҆́кᲂже снѣ́дь .
ра́дᲂсти сᲂвᲂкꙋпи́сѧ печа́ль , и҆ смѣ́хꙋ раствᲂри́сѧ го́рькᲂе рыда́нїе , ꙗ҆́кѡ
главꙋ̀ крⷭ҇тлевꙋ на блю́дѣ нᲂсѧ̀ , пред̾ всѣ́ми вни́де ꙗ҆́кᲂже речѐ
ѻ҆трᲂкᲂви́ца . и҆ клѧ́твы ра́ди , рыда́нїе нападѐ на всѧ̀ вᲂзлежа́щїѧ тᲂгда̀
съ царе́мъ . не бо̀ ѡ҆бвеселѝ ѻ҆́нѣхъ , ни и҆́рᲂда самᲂго̀ . рече́ бᲂ
ѡ҆скᲂрбѣ́ша печа́лїю не и҆́стиннᲂю , нᲂ ле́стїю вре́меннᲂю .

=пѣ́снь , з҃ . і҆рмо́съ . В=ѣті́и ꙗ҆ви́шасѧ ѻ҆́трᲂцы , премꙋ́дрїи дре́вле ,
бг҃ᲂпрїи́мцы дш҃е́ю бг҃ᲂслᲂве́сны ᲂу҆сты̀ пᲂѧ́хꙋ , пребжⷭ҇твенныи ѻ҆ц҃ъ на́шихъ
бж҃е бл҃гᲂслᲂве́нъ є҆сѝ . ~Зрѧ́ще в̾ нᲂщѝ і҆а́кѡвъ ᲂу҆́бѡ , ꙗ҆́кѡ в̾ гада́нїи
бг҃а вᲂплᲂще́на , и҆з̾ тебе́ же свѣ́тлᲂстїю ꙗ҆ви́сѧ пᲂю́щимъ , пребжⷭ҇твеныи
ѻ҆ц҃е́мъ бг҃ъ блгⷭ҇ве́нъ є҆сѝ . ~Сᲂѡбра́зна , ꙗ҆́же в̾ тебѣ̀ неи҆зрече́ннагѡ
прᲂѧвлѧ́ѧ снѧ́тїѧ чⷭ҇таѧ , сᲂ і҆а́кѡвᲂмъ бо́ретсѧ , и҆́мже во́лею сᲂвᲂкꙋпи́сѧ
чл҃кѡмъ , пребжⷭ҇твеныи ѻ҆ц҃е́мъ бг҃ъ блгⷭ҇ве́нъ є҆сѝ . ~Ме́рзᲂкъ и҆́же
непрᲂпᲂвѣ́дꙋѧ дв҃ыѧ сн҃а , є҆ди́нагᲂ ѿ препѣ́тыѧ трⷪ҇цы . и҆ несꙋмѣ́ннᲂю
вѣ́рᲂю , и҆ ѧ҆зы́кᲂмъ вᲂпїѧ̀ , пребжⷭ҇твеныи ѻ҆ц҃е́мъ бг҃ъ бл҃гᲂслᲂве́нъ
є҆сѝ .

=и҆́нъ , і҆рмо́съ . Б=ж҃їѧ схᲂжде́нїѧ . ~Блꙋ́днымъ жела́нїемъ , лю́тымъ же
пїѧ́нствᲂмъ вᲂѡ҆рꙋжи́всѧ , пᲂбо́рсѧ раз̾сѣ́десѧ , прᲂти́вꙋ вᲂз̾держа́нїѧ
стᲂлпꙋ̀ непрекло́ннᲂмꙋ , и҆ цѣлᲂмꙋ́дрїѧ прᲂти́вꙋ гра́дꙋ непᲂбѣди́мᲂмꙋ ,
хрⷭ҇то́вꙋ крⷭ҇тлю , и҆́рᲂдъ без̾зако́нныи . ~Не ᲂу҆жасе́сѧ прⷣтча ,
непᲂстыдѣ́сѧ , недᲂво́льна бы́сть наꙋче́наѧ дїа́вᲂлᲂмъ , твᲂю̀ принᲂсѧ́щи
честнꙋ́ю главꙋ̀ , несты́днѡ на блю́дѣ . наважде́нїемъ ма́тернимъ прельсти́вши
ᲂу҆́мъ . ~Ꙗ҆́кѡ свѣти́льникъ прᲂсїѧ́лъ є҆сѝ . пред̾пᲂсла́жесѧ ꙗ҆́кѡ прⷪ҇ркъ .
прᲂпᲂвѣ́дꙋеши , а҆́гньца бж҃їѧ ꙗ҆́вльшагᲂсѧ хрⷭ҇та̀ . ꙗ҆́кѡ мч҃нкъ вᲂ главꙋ̀
ᲂу҆сѣче́сѧ , вᲂзвѣща́ѧ тᲂго̀ и҆ сꙋ́щимъ вᲂ а҆́дѣ ме́ртвымъ . =боⷢ҇ .
И҆=зба́вльшесѧ ржⷭ҇тво́мъ ти ѡ҆сꙋжде́нїѧ , дре́внѧгѡ паде́нїѧ , ꙗ҆вле́нꙋю
винꙋ̀ свᲂбᲂжде́нїѧ , тѧ̀ мт҃и дв҃ᲂ , съ сн҃ᲂмъ ти да́вшимъ и҆зба́вꙋ ѡ҆ на́съ
себѐ , прⷭ҇нѡ сла́вимъ .

=и҆́нъ , і҆рмо́съ . Ѡ҆=снᲂва́выи зе́млю . ~Зако́нъ бж҃їи прᲂпᲂвѣ́дꙋѧ
і҆ѡа́ннъ , ѕлᲂчести́вагᲂ не ᲂу҆бᲂѧ́сѧ и҆́рᲂда , без̾зако́ннꙋющагᲂ цѣлᲂмꙋ́дрити .
ѻ҆́гнь бᲂ бѧ́ше въ не́мъ грѣха̀ є҆гѡ̀ . =Ѽ= главѣ̀ ꙗ҆́снѡ закᲂнᲂпᲂлага́ющи , и҆
ѿ землѝ и҆́рᲂдꙋ прᲂвᲂзглаша́ющи , недᲂсто́итъ тебѣ̀ без̾зако́ннꙋющꙋ ,
багрѧни́цꙋ нᲂси́ти , ꙗ҆́кѡ мꙋчи́тельскꙋю ѻ҆де́жꙋ . =сла́ва . Ѻ҆=рꙋ́жїи
скве́рными , без̾зако́нныи и҆́рᲂдъ вᲂѡ҆рꙋжи́всѧ , с̾ клѧ́твᲂю и҆спᲂлнѧ́ше
без̾зако́нїе . гᲂще́нїѧ пїѧ́нствᲂ и҆мѣ́ѧ та́мѡ , сво́инствꙋющее тᲂмꙋ̀ .= и҆
ны́нѣ , боⷢ҇ . Б=еспло́тенъ сы́и , непрело́жнѡ вᲂплᲂти́сѧ . без̾лѣ́тенъ сы́и ,
в̾ лѣ́тᲂ пᲂзна́нъ бы́сть ѿ дв҃ы , всѣ́хъ зижди́тель . несмѣ́снѡ пребы́въ ꙗ҆́кᲂже
бѣ̀ , и҆ бы́въ ꙗ҆́кᲂже не бѣ̀ .

=катава́сїѧ : Б=езꙋ́мна за́пᲂвѣдь мꙋчи́телѧ ѕлᲂчести́вагѡ , людьмѝ
пᲂкᲂлеба̀ , ды́шꙋща преще́нїемъ и҆ ѕлᲂхꙋле́нїемъ бг҃ᲂстꙋ́днымъ . ѡ҆ба́че
трїе́хъ ѻ҆́трᲂкъ неи҆скꙋсѝ ꙗ҆́рᲂсть ѕвѣ́рьскаѧ , ни ѻ҆́гнь снѣда́ѧи . нᲂ
ды́шꙋщꙋ хла́днᲂмꙋ дх҃ꙋ , сᲂ ѻ҆гне́мъ сꙋ́ще пᲂѧ́хꙋ , препѣ́тыи ѻ҆ц҃ъ на́шихъ бж҃е
бл҃гᲂслᲂве́нъ є҆сѝ .

=пѣ́снь , и҃ . і҆рмо́съ . Ѡ҆ =пᲂдо́бїи зла́тѣ , небрего́ша пресла́внїи
ѻ҆́трᲂцы , неи҆змѣ́нныи живы́и бж҃їи ѻ҆́бразъ ви́дѣвше , средѝ пла́мени
пᲂѧ́хꙋ , ѡ҆сꙋ́щественнаѧ по́й гдⷭ҇а всѧ̀ тва́рь , и҆ превᲂзнᲂша́й є҆гѡ̀
во́ вѣки . ~Ꙗ҆ви́сѧ на землѝ тебѐ ра́ди чⷭ҇таѧ бг҃ъ сло́вᲂ , бл҃гᲂстїю
неи҆зрече́ннᲂю и҆ си́лᲂю , и҆ сᲂ чл҃ки пᲂживѐ . є҆мꙋ́же пᲂе́мъ всѝ вѣ́рнїи
зᲂвꙋ́ще , и҆ ѡ҆сꙋ́щественаѧ по́й гдⷭ҇а всѧ̀ тва́рь , и҆ превᲂзнᲂша́й є҆гѡ̀
во́ вѣки . ~Вᲂи́стинꙋ тѧ̀ чⷭ҇таѧ , прᲂпᲂвѣ́дающе сла́вимъ бцⷣꙋ , ты́ бᲂ
є҆ди́нᲂгѡ пᲂрᲂдила̀ є҆сѝ ѿ трⷪ҇цы вᲂплᲂще́нна . є҆го́же сᲂ ѻ҆ц҃е́мъ и҆ дх҃ᲂмъ
всѝ пᲂе́мъ , да пᲂе́тъ гдⷭ҇а всѧ̀ тва́рь , и҆ превᲂзно́ситъ є҆гѡ̀ во́ вѣки .

=и҆́нъ , і҆рмо́съ . С=е́дмь седми́цею . ~Пред̾текі́и пред̾ ржⷭ҇тво́мъ ти , и҆
бжⷭ҇твенагѡ страда́нїѧ , в̾ преи҆спо́днихъ мече́мъ быва́етъ прᲂро́къ и҆
вѣ́стникъ , та́мᲂшнѧгѡ прише́ствїѧ ти . ꙗ҆́кѡ гла́съ сло́ва і҆ѡа́ннъ взыва́ѧ ,
ме́ртвїи живᲂда́вца , слѣпі́и свѣтᲂда́вца , плѣне́нїи и҆зба́вителѧ , хрⷭ҇та̀
превᲂзнᲂси́те вᲂ всѧ̀ вѣ́ки . ~Дв҃ческагѡ ржⷭ҇тва̀ , пред̾те́къ ѿ непло́дᲂве ,
ны́нѣ во́льнагѡ и҆́же всѧ̀ сᲂзда́вшагᲂ , бы́сть распѧ́тїѧ первᲂше́ственикъ .
ᲂу҆сѣкнᲂве́нїемъ главны́мъ , сꙋ́щимъ и҆́же вᲂ а҆́дѣ зᲂвы́и , дѣ́ти
бл҃гᲂслᲂви́те , сщ҃е́ннїи вᲂспо́йте , лю́дїє превᲂзнᲂси́те є҆гѡ̀ во́ вѣки .
~Главѣ̀ твᲂе́й тѣле́снѣй ѿѧ́тѣ бы́вши прⷣтче , твᲂеѧ̀ пло́ти дш҃и владѧ́щїѧ
ѿ сеѧ̀ ѿѧ́тсѧ , нᲂ бжⷭ҇тво̀ ѿ́ плᲂти є҆мманꙋ́ила не ѿѧ́тсѧ ѿ сю́дꙋ . ко́сть
несᲂкрꙋши́сѧ бг҃ꙋ и҆ влⷣцѣ . тѣ́мже превᲂзнᲂси́те є҆гѡ̀ во́ вѣки . =боⷢ҇ .
Г=дⷭ҇ᲂрᲂди́тельнице пречⷭ҇таѧ , дш҃и мᲂеѧ̀ ꙗ҆́звы и҆ гнᲂе́нїѧ млⷭ҇тивнᲂю
мᲂльбо́ю сѝ , дв҃ᲂ ѡ҆чи́сти , и҆ па́дша вᲂста́ви . спаси́ мѧ всенепᲂро́чнаѧ ,
блꙋ́днагᲂ спасѝ . ты́ бᲂ ми є҆сѝ пред̾ста́тельница и҆ застꙋпле́нїе , є҆ди́на
чⷭ҇таѧ и҆ бл҃гᲂслᲂве́наѧ вᲂ всѧ̀ вѣ́ки .

=и҆́нъ , і҆рмо́съ . П=рᲂѧвле́ннагѡ на гᲂрѣ̀ ст҃ѣ́й . ~Прᲂпᲂвѣ́давыи хрⷭ҇то́вᲂ
прише́ствїе , сꙋ́щимъ вᲂ а҆́дѣ , вѣ́рᲂю вᲂзвѣща́ѧ и҆́же бᲂлѣ́зни рѣша́ѧи
прихо́дитъ гдⷭ҇ь сла́вы . є҆го́же превᲂзно́симъ во́ вѣки . ~Въ темни́цѣ тѧ̀
затвᲂрѝ и҆́рᲂдъ і҆ѡа́нне , втᲂра́гѡ и҆лїю̀ . и҆ желѣ́зными ᲂу҆́жи ѡ҆кᲂва́въ
ᲂу҆бѝ , и҆́же пᲂкаѧ́нїю и҆ црⷭ҇твїю вѣ́рᲂвати прᲂпᲂвѣ́давшагᲂ . =блгⷭ҇ви́мъ
ѻ҆ц҃а и҆ сн҃а и҆ ст҃а́гѡ дх҃а гдⷭ҇а . Ѽ= трапе́за кро́ви и҆спо́лнена . ѽ бра́шна
ᲂу҆бі́йствᲂмъ раствᲂре́на . ѽ пи́рꙋ и҆спо́лнь сꙋ́етства . ѽ без̾челᲂвѣ́чна и҆
скве́рнена ᲂу҆бїе́нїѧ , и҆́рᲂда без̾зако́ннагѡ .= и҆ ны́нѣ , боⷢ҇ . Г=ᲂрѣ̀
ве́сь , и҆ до́лѣ ве́сь сло́ве , в̾ нѣ́дрѣхъ ѻ҆́ч҃ихъ , и҆ мт҃ре твᲂеѧ̀ , ве́сь
бг҃ъ , и҆ ве́сь є҆стество́мъ чл҃къ , є҆ди́нъ сᲂста́вᲂмъ , и҆ сꙋгꙋ́бъ
є҆стество́мъ є҆сѝ млⷭ҇тиве .

=катава́сїѧ : Х=ва́лимъ , блгⷭ҇ви́мъ , кла́нѧемсѧ гдⷭ҇ви , пᲂе́мъ и҆
превᲂзно́симъ є҆гѡ̀ во́ вѣки . ~Бл҃гᲂслᲂви́те дѣ́ти , трⷪ҇цы равнᲂчи́сленнїи ,
сᲂдѣ́телѧ ѻ҆ц҃а бг҃а . по́йте сᲂше́дшагѡ сло́ва , и҆ ѻ҆́гнь в̾ ро́сꙋ
претво́ршагѡ . и҆ превᲂзнᲂси́те всѣ́мъ живо́тъ даю́щагѡ , дх҃а прест҃а́гѡ
во́ вѣки всѧ̀ .

=пѣ́снь , ѳ҃ . і҆рмо́съ . В=е́сь є҆сѝ жела́нїе , ве́сь сла́дᲂсть сло́вᲂ
бж҃їе дв҃ыѧ сн҃е , бж҃е бг҃о́мъ . гдⷭ҇и ст҃ы́хъ прест҃ы́и . тѣ́мъ тѧ̀ всѝ
с̾ ро́ждьшею велича́емъ . ~Же́злъ крѣ́пᲂсти даде́сѧ , є҆стествꙋ̀ тлѣ́ннᲂмꙋ ,
сло́вᲂ бж҃їе во́ чревѣ ти чⷭ҇таѧ , и҆ сїѐ вᲂзста́ви , дᲂ а҆́да пᲂпо́лзшеєсѧ .
тѣ́мже тѧ̀ всѝ , ꙗ҆́кѡ бцⷣꙋ велича́емъ . ~Ю҆́же и҆зво́лилъ є҆сѝ влⷣкᲂ ,
прїимѝ млⷭ҇тивнᲂ мᲂльбꙋ̀ мт҃ре твᲂеѧ̀ ѡ҆ на́съ , да твᲂеѧ̀ бл҃гᲂсти всѧ́ческаѧ
и҆спо́лнѧтсѧ . да тѧ̀ всѝ ꙗ҆́кѡ бл҃гᲂда́телѧ велича́емъ .

=и҆́нъ , і҆рмо́съ . О=у҆страши́сѧ всѧ́къ слꙋ́хъ . ~Оу҆страши́сѧ по́лкъ
лꙋка́выи , и҆ сегѡ̀ пред̾ста́тель дїа́вᲂлъ , бг҃ᲂслᲂве́снагѡ тѝ прᲂро́че
ꙗ҆зы́ка , хрⷭ҇та̀ прᲂпᲂвѣ́давшагᲂ , и҆ ѻ҆трᲂкᲂви́цею скве́рненᲂю , и҆́рᲂда
пᲂвинꙋ̀ главꙋ̀ ᲂу҆сѣщѝ твᲂю̀ . нᲂ мы́ тѧ крⷭ҇тлѧ велича́емъ . ~Оу҆до́ль ᲂу҆́бѡ
є҆стества̀ смире́на вᲂз̾вы́сисѧ , и҆ хо́лмъ смири́сѧ сме́ртнᲂе вᲂз̾нᲂше́нїе .
гла́съ бᲂ вᲂпїю́щагѡ вᲂзва̀ , в̾ пꙋсты́нѧхъ свѣ́та , а҆́дᲂвѣхъ жили́щъ врата̀
вᲂз̾ми́тесѧ , цр҃ь бᲂ всѣ́хъ вни́детъ . ~Оу҆страша́ютсѧ стра́сти чл҃кѡмъ , и҆
стра́хᲂмъ ѿбѣ́гаютъ бѣ́сᲂве , ѡ҆сѣне́нїемъ ѿ бг҃а тебѣ̀ да́нныѧ бл҃гᲂда́ти . нᲂ
ѿ ѡ҆бᲂи́хъ и҆скꙋше́нїи , ста́дᲂ твᲂѐ и҆зба́ви гдⷭ҇нь прⷣтче , и҆́же вѣ́рᲂю тѧ̀
при́снѡ велича́ющихъ . =боⷢ҇ . Н=алѧцы̀ и҆спѣ́й и҆ црⷭ҇твꙋй сн҃е бг҃ᲂмт҃ре ,
и҆зма́ильтескїѧ лю́ди пᲂкᲂрѝ , бᲂрю́щїѧ на́съ . странѣ̀ на́шей пᲂбѣ́ды
да́рꙋй на врагѝ , мᲂльба́ми ро́ждьшїѧ тѧ сло́ве бж҃їи .

=и҆́нъ , і҆рмо́съ . П=рᲂѧвле́ннᲂе на гᲂрѣ̀ . ~Па́ки є҆заве́ль ликꙋ́етъ
на и҆лїю̀ . па́ки є҆ги́птѧнынѧ і҆ѡ́сифа и҆́щетъ , прᲂро́ка же и҆ крⷭ҇тлѧ
сп҃сᲂва , ны́нѣ ꙗ҆́вльшаѧсѧ и҆рᲂдїѧ́да скверна́ваѧ . ~Вᲂ главꙋ̀ ᲂу҆сѣче́нъ
бы́въ і҆ѡа́нне ѿ и҆́рᲂда , сꙋ́щимъ вᲂ а҆́дѣ дш҃а́мъ пᲂсла́сѧ , прᲂпᲂвѣ́дати
грѧдꙋ́щагѡ , и҆ тѣ́хъ спастѝ всѣ́хъ , пре́жде скᲂнча́вшїѧсѧ вѣ́рныѧ
ѿ а҆да́ма .= сла́ва . С=вѣти́льникъ свѣ́та , и҆ гла́съ сло́вꙋ сы́и ,
прᲂпᲂвѣ́дникъ а҆́гньцꙋ бж҃їю , пꙋсты́ннᲂе ѻ҆вча̀ , і҆ѡа́нне честны́и мч҃нче
гдⷭ҇нь , мᲂлѝ спасти́сѧ пᲂю́щимъ тѧ .= и҆ ны́нѣ , боⷢ҇ . Є҆=ди́на в̾ жена́хъ пᲂ
ржⷭ҇твѣ̀ ꙗ҆ви́сѧ дв҃а . є҆ди́на в̾ жена́хъ ты̀ бг҃ᲂрᲂди́тельница пᲂказа́сѧ .
є҆ди́на разрѣши́ла є҆сѝ ѿ бᲂлѣ́зни є҆́ввꙋ , и҆ первᲂрᲂди́тельнꙋю и҆зсꙋши́ла
є҆сѝ клѧ́твꙋ .

=катава́сїѧ : Т=а́инъ є҆сѝ бцⷣе ра́й , невᲂздѣ́ланнᲂ вᲂз̾расти́вши
хрⷭ҇та̀ , и҆́мже крⷭ҇тнᲂе и҆ живᲂно́снᲂе на землѝ насажде́нᲂ бы́сть дре́вᲂ .
тѣ́мъ ны́нѣ вᲂзнᲂси́мꙋ , пᲂкланѧ́ющесѧ є҆мꙋ́ тѧ велича́емъ .

=свѣти́лен̾ . К=а́кѡ прелюбᲂдѣѧ́нїю закᲂли́телѧ , прелюбᲂдѣ́ивыи и҆́рᲂдъ ,
да́рꙋетъ скве́рнѣй ѻ҆трᲂкᲂви́цѣ , ᲂу҆би́ти сегѡ̀ жа́ждꙋщей . свѣ́тъ сл҃нце
неѡ҆зарѝ , без̾зако́ннᲂе ᲂу҆бі́йствᲂ зрѧ̀ бжⷭ҇твенагѡ прᲂро́ка . =двⷤа .
сла́ва , и҆ ны́нѣ , боⷢ҇ . С=вѣ́тъ ро́ждьшаѧ дв҃ᲂ , и҆́же ѿ́ свѣта нерᲂжде́на ,
в̾ незахᲂди́мѣмъ свѣ́тѣ твᲂе́мъ , не ᲂу҆сы́пныѧ мл҃твы , свѣ́тᲂмъ наставлѧ́ющи
непреста́й тебѐ пᲂю́щїѧ , и҆ и҆з̾ тебѐ вᲂплᲂще́ннагѡ .

Н=а хвали́тѣхъ , стихѣ́ры . гла́съ , и҃ . поⷣ . Ѽ= пресла́внᲂе чꙋ́дᲂ . =Ѽ=
и҆́рᲂдᲂвꙋ несмы́сльствꙋ ,꙳ и҆́же ѡ҆без̾че́стивыи бг҃а ,꙳ зако́нными
престꙋпле́ньми ,꙳ клѧ́твенᲂе сᲂхране́нїе ле́стнѡ лицемѣ́рꙋетъ .꙳ и҆
к̾ прелюбᲂдѣѧ́нїю ᲂу҆бі́йствᲂ прилᲂжѝ ,꙳ и҆́же сѣ́тᲂвати твᲂрѧ́сѧ .꙳ ѽ
неи҆з̾гл҃аннᲂмꙋ ти млрⷭ҇дїю влⷣкᲂ .꙳ и҆́мже хрⷭ҇тѐ ꙳ спасѝ дш҃а на́ша , ꙗ҆́кѡ
є҆ди́нъ млрⷭ҇дъ . =два́жды . Ѽ= пресла́внᲂмꙋ ти чꙋдесѝ ,꙳ сщ҃е́ннꙋю главꙋ̀ ,꙳
и҆ а҆́нг҃лѡмъ гᲂвѣ́йнꙋ ,꙳ нечи́ста блꙋдни́ца нᲂша́ше ѻ҆трᲂкᲂви́ца ,꙳
ѡ҆бличи́вшꙋю дѣѧ́нїе без̾зако́ннѡ ,꙳ прелюбᲂдѣ́ицѣ ма́тери принесѐ .꙳ ѽ
неи҆з̾рече́ннᲂмꙋ ти терпѣ́нїю чл҃кᲂлю́бче .꙳ и҆́мже хрⷭ҇тѐ ꙳ спасѝ дш҃а
на́ша , ꙗ҆́кѡ є҆ди́нъ милᲂсе́рдъ . =Ѽ= и҆́же па́че ᲂу҆ма̀ ᲂу҆дивле́нїю .꙳
прᲂро́кѡмъ печа́ть .꙳ землены́и а҆́нг҃лъ ,꙳ блꙋ́днᲂмꙋ плѧса́нїю пᲂказꙋ́етсѧ
цѣна̀ .꙳ бг҃ᲂсло́вныи ꙗ҆зы́къ ,꙳ пред̾пᲂсыла́етсѧ и҆ сꙋ́щимъ вᲂ а҆́дѣ хрⷭ҇то́въ
прᲂвᲂзвѣ́стникъ .꙳ ѽ несказа́ннᲂмꙋ ти прᲂмышле́нїю влⷣкᲂ .꙳ и҆́мже хрⷭ҇тѐ ꙳
спасѝ дш҃а на́ша , ꙗ҆́кѡ є҆ди́нъ млрⷭ҇дъ .

=сла́ва . гла́съ , ѕ҃ . П=а́ки и҆рᲂді́ѧ бѣ́ситсѧ , па́ки смꙋща́етсѧ . ѽ
плѧса́нїе ле́стнѡ , и҆ пи́ръ с̾ лꙋка́вствᲂмъ крⷭ҇тль ᲂу҆сѣка́шесѧ , и҆ и҆́рᲂдъ
смꙋща́шесѧ . мл҃твами гдⷭ҇и твᲂегѡ̀ прⷣтчи , ми́ръ пᲂда́ждь дш҃а́мъ на́шимъ .

=и҆ ны́нѣ , боⷢ҇ . Б=цⷣе ты̀ є҆сѝ лᲂза̀ и҆́стиннаѧ , вᲂзрасти́вшаѧ на́мъ
пло́дъ живо́тныи , тебѣ̀ мо́лимсѧ , мᲂли́сѧ влⷣчце съ прⷣтчею , пᲂми́лᲂватисѧ
дш҃а́мъ на́шимъ .

С=лавᲂсло́вїе вели́кᲂе , и҆ ѿпꙋ́стъ .=

Н=а литꙋргі́и , б=л҃же́нна , прⷣтчи , на́ и҃ . ѿ а҃ гѡ кано́на , пѣ́снь ,
г҃ ѧ . и҆ в҃ гѡ , пѣ́снь , ѕ҃ ѧ .

П=ᲂ вхо́дѣ , а҆́ще ли хра́мъ хрⷭ҇то́въ , и҆лѝ бцⷣы : т=рᲂпа́рь хра́мꙋ ,
трᲂпа́рь прⷣтчи . сла́ва , кᲂнда́къ прⷣтчи . и҆ ны́нѣ , кᲂнда́къ хра́мꙋ .

П=ᲂ вхо́дѣ , а҆́ще хра́мъ ст҃ы́мъ : т=рᲂпа́рь прⷣтчи . сла́ва , кᲂнда́къ
прⷣтчи . и҆ ны́нѣ , кᲂнда́къ : застꙋ́пнице хрⷭ҇тїа́нѡмъ .

=прᲂки́менъ , ѱл҃о́мъ дв҃дᲂвъ . В=ᲂз̾весели́тсѧ пра́ведникъ ѡ҆́ гдⷭ҇ѣ и҆
ᲂу҆пᲂва́етъ на́нь . =сти́хъ . ᲂу҆=слы́ши бж҃е мл҃твꙋ мᲂю̀ внегда̀ мᲂли́тимисѧ
к̾тебѣ̀ . =а҆пⷭ҇лъ , в=ъ дѣѧ́нїихъ . заⷱ҇ , л҃г . =а҆ллилꙋ́їѧ . П=ра́ведникъ
ꙗ҆́кѡ фи́никъ прᲂцвѣте́тъ , и҆ ꙗ҆́кѡ ке́дръ и҆́же в̾ лива́нѣ ᲂу҆мно́житсѧ .
=сти́хъ . н=асажде́нъ в̾ дᲂмꙋ̀ гдⷭ҇ни , вᲂ дво́рѣхъ до́мꙋ бг҃а на́шегѡ
прᲂцвѣтꙋ́тъ . =є҆ѵⷢ҇а́лїе , ѿ= ма́рка . заⷱ҇ , к҃д . =прича́стенъ , в=ъ па́мѧть
вѣ́чнꙋю бꙋ́детъ пра́ведникъ .

