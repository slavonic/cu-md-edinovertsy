В=ъ четверто́къ , ве́черъ . на гдⷭ҇и вᲂзва́хъ , стⷯры , чⷭ҇тно́мꙋ и҆
живᲂтвᲂрѧ́щемꙋ крⷭ҇тꙋ̀ . гла́съ , а҃ . поⷣ . п=рехва́льнїи мчн҃цы . з=апѣ́въ :
ꙗ҆́кѡ ѿ тебѐ ѡ҆чище́нїе є҆́сть . Н=а крⷭ҇тѣ̀ пречⷭ҇тѣи ꙳ рꙋ́цѣ свᲂѝ прᲂсте́ръ
хрⷭ҇тѐ ,꙳ ѿ тебѐ дале́че бы́вшїѧ призыва́ѧ ꙳ и҆ бли́зъ тебѐ ꙳ пᲂставлѧ́ѧ .꙳
тѣ́мже мᲂлю́сѧтисѧ ,꙳ плѣне́на мѧ бы́вша страстьмѝ сᲂберѝ ,꙳ и҆ пᲂкаѧ́нїе ми
да́рꙋй ,꙳ всѧ́кꙋ скве́рнꙋ страстнꙋ́ю ѡ҆чища́ющеє .

=ᲂу҆пᲂва̀ дꙋша̀ мᲂѧ̀ на́ гдⷭ҇а . Д=ла́ни пречⷭ҇тыѧ сѝ хрⷭ҇тѐ ꙳ на́ древѣ
вᲂзне́съ ,꙳ и҆ свᲂѧ̀ пе́рсты ѡ҆крᲂвави́лъ є҆сѝ ,꙳ хᲂтѧ̀ и҆зба́вити ,꙳
бжⷭ҇твеныхъ рꙋ́къ свᲂи́хъ дѣ́ло чл҃кᲂлю́бче а҆да́ма ,꙳ престꙋпле́нїемъ
держи́ма ,꙳ в̾ црⷭ҇твїи сме́ртнѣмъ .꙳ є҆го́же вᲂздви́глъ є҆сѝ ,꙳ вла́стїю
свᲂе́ю всеси́льне .

=да ᲂу҆пᲂва́етъ і҆и҃ль на́гдⷭ҇а . П=ретерпѣ́лъ є҆сѝ пᲂстрада́ти ꙳ на́съ ра́ди
сп҃се ,꙳ и҆́же є҆стество́мъ непрело́женъ ,꙳ и҆ без̾стра́стныи бжⷭ҇тво́мъ .꙳
распина́ешисѧ без̾нача́льне со ѕлᲂдѣ́и ,꙳ ты̀ без̾грѣ́шне хрⷭ҇тѐ ,꙳ и҆ сл҃нце
нетерпѧ̀ дерзнᲂве́нїѧ пᲂмрачи́сѧ .꙳ и҆ землѧ̀ всѧ̀ трѧса́шесѧ ,꙳ твᲂрца́ тѧ
ми́рꙋ пᲂзна́вши .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , крⷭ҇тᲂбоⷢ҇ . поⷣ , то́йже . =з=апѣ́въ : ѿ всѣ́хъ
без̾зако́нїи є҆гѡ̀ . Д=в҃аѧ нескве́рнаѧ ꙳ и҆нᲂгда̀ на́ древѣ ви́дѧщи ,꙳ є҆го́же
и҆з̾ без̾сѣ́менна рᲂдѝ чре́ва ,꙳ нетерпѧ́щи ᲂу҆тро́бѣ ᲂу҆ѧзвле́нїе ,꙳ власы̀
терза́ющи гл҃аше ,꙳ и҆́же манᲂве́нїемъ сᲂдержа́и тва́рь всю̀ ,꙳ ка́кѡ
на́ крⷭ҇тъ вᲂздви́жесѧ ꙳ ꙗ҆́кѡ ѡ҆сꙋ́женъ всѧ́кѡ , хᲂтѧ̀ ꙳ спастѝ чл҃чество .

=пᲂхвали́те є҆гѡ̀ всѝ лю́дїє . Д=в҃аѧ нескве́рнаѧ ꙳ и҆нᲂгда̀ на́ древѣ
ви́дѧщи ,꙳ є҆го́же и҆з̾ без̾сѣ́менна рᲂдѝ чре́ва ,꙳ нетерпѧ́щи ᲂу҆тро́бѣ
ᲂу҆ѧзвле́нїе ,꙳ власы̀ терза́ющи гл҃аше ,꙳ и҆́же манᲂве́нїемъ сᲂдержа́и тва́рь
всю̀ ,꙳ ка́кѡ на́ крⷭ҇тъ вᲂздви́жесѧ ꙳ ꙗ҆́кѡ ѡ҆сꙋ́женъ всѧ́кѡ , хᲂтѧ̀ ꙳ спастѝ
чл҃чество .

=и҆ и҆́стина гдⷭ҇нѧ пребыва́етъ во́ вѣки . Ѽ= ча́до неи҆зрече́нне ,꙳ ѻ҆ц҃а
пребез̾нача́льна ,꙳ гл҃аше пречⷭ҇таѧ на крⷭ҇тѣ̀ взира́ющи .꙳ мᲂѐ рᲂжде́нїе ,
ка́кѡ не ᲂу҆разꙋмѣ́ю ,꙳ за кᲂѧ̀ тебѣ̀ сїѧ̀ вᲂзда́ша ,꙳ без̾благᲂда́тнїи
лю́дїє ;꙳ но во є҆́же прише́лъ є҆сѝ спастѝ свᲂѐ сᲂзда́нїе .꙳ всѧ̀ терпи́ши
дᲂлгᲂтерпѣли́внѣ ꙳ и҆ бл҃гᲂꙋтро́бнѣ .

=сла́ва , и҆ нн҃ѣ , крⷭ҇тᲂбоⷢ҇ . Н=едꙋ́гꙋющꙋю лю́тѣ дш҃ꙋ мᲂю̀ ꙳ страстьмѝ
лꙋка́вными ,꙳ всепѣ́таѧ и҆сцѣлѝ ,꙳ ꙗ҆́же врача̀ и҆ сп҃са ꙳ всѣ́мъ хрⷭ҇та̀
ро́ждьшаѧ ,꙳ всѧ́кꙋ бᲂлѣ́знь и҆сцѣлѧ́ющаго ,꙳ ᲂу҆ѧ́звившїѧсѧ ꙳ дїа́вᲂльскимъ
ѡ҆ѕлᲂбле́нїемъ ,꙳ и҆ сме́рти на́съ и҆збавлѧ́юща .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , крⷭ҇тны . гла́съ , а҃ . К=рⷭ҇тъ
вᲂдрꙋзи́сѧ на ло́бнѣмъ , и҆ прᲂцвѣтѐ на́мъ без̾сме́ртїе , ѿ и҆сто́чника
приснᲂтекꙋ́щагѡ ребра̀ сп҃сᲂва .

=сти́хъ : к̾ тебѣ̀ вᲂзведо́хъ . Н=е разрꙋше́на стѣна̀ на́мъ є҆́сть , чⷭ҇тны́и
крⷭ҇тъ сп҃сᲂвъ , на́нь бо надѣ́ющесѧ спаса́емсѧ всѝ .

=сти́хъ : пᲂми́лꙋй на́съ гдⷭ҇и . мⷱ҇ꙋ . М=л҃твами гдⷭ҇и всѣ́хъ ст҃ы́хъ и҆
бцⷣы , тво́й ми́ръ да́ждь на́мъ , и҆ пᲂми́лꙋй на́съ , ꙗ҆́кѡ є҆ди́нъ ще́дръ .
=сла́ва , и҆ ны́нѣ , крⷭ҇тᲂбоⷢ҇ . З=акᲂле́нїе твᲂѐ непра́веднᲂе хрⷭ҇тѐ дв҃аѧ
зрѧ́щи , пла́чꙋщи вᲂпїѧ́ше ти , ча́до сла́дкᲂе , ка́кѡ без̾ пра́вды
ᲂу҆мира́еши ; и҆ ка́кѡ на́ древѣ ви́сиши , и҆́же всю̀ зе́млю пᲂвѣ́шеи
на вᲂда́хъ ; не ѡ҆ста́ви менѐ є҆ди́нꙋ , бл҃гᲂдѣ́телю мнᲂгᲂмлⷭ҇тиве , мт҃рь и҆
рабꙋ̀ твᲂю̀ мᲂлю́сѧ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ четверто́къ , на па́вечерницѣ . кано́нъ , прест҃ѣ́й бцⷣѣ . пѣ́снь , а҃ .
і҆рмо́съ . Л=ю́ты рабо́ты и҆збы́въ і҆и҃ль , и҆ непрᲂхᲂди́мᲂе про́йде ꙗ҆́кѡ
по́ сꙋхꙋ . врага̀ зрѧ̀ пᲂтᲂплѧ́ема , пѣ́снь въ весе́лїи пᲂе́тъ бг҃ꙋ ,
чꙋдᲂтвᲂрѧ́щемꙋ мы́шцею высо́кᲂю , ꙗ҆́кѡ прᲂсла́висѧ .

=запѣ́въ : прест҃а́ѧ гжⷭ҇е бцⷣе спасѝ на́съ . В=о ѿча́ѧнїи ѡ҆держи́мь
є҆́смь , мно́жество пᲂмышлѧ́ю прегрѣше́нїи мᲂи́хъ , и҆ сꙋдїѝ ѿвѣ́тъ , влⷣчце
бцⷣе , ты́ ми бꙋ́ди бжⷭ҇твенаѧ хᲂда́таица , премѣнѧ́ющи є҆гѡ̀ млрⷭ҇дїемъ сѝ .
~Хрⷭ҇тїа́нскᲂе прибѣ́жище , па́дающимъ и҆справле́нїе пречи́стаѧ ,
сᲂгрѣша́ющимъ ѡ҆чище́нїе , и҆зба́ви мѧ прѝ стра́шныѧ , и҆ ѻ҆гнѧ̀ негаси́магѡ ,
жи́знь вѣ́чнꙋю пᲂдаю́щи ми . =сла́ва . Т=ебѐ дв҃о є҆ди́нꙋ всѝ вѣ́рнїи
стѧжа́хᲂмъ застꙋ́пницꙋ тве́рдꙋ , ты́ бо бг҃а рᲂдила̀ є҆сѝ . тѣ́мже хвала́ми
всѝ чи́стаѧ тѧ̀ ᲂу҆блажа́емъ , ро́ди всѝ землені́и по глаго́лꙋ твᲂемꙋ̀ . =и҆
нн҃ѣ . Н=а крⷭ҇тѣ̀ ви́дѣвши чⷭ҇таѧ , зижди́телѧ и҆ сн҃а свᲂегѡ̀ всенепᲂро́чнаѧ ,
ᲂу҆́жаса и҆спо́лннсѧ глаго́лющи , что́ се ча́до , ꙗ҆́кѡ ѕлᲂчести́вїи
вᲂзда́ша ти ѕла́ѧ вᲂз̾бл҃га́ѧ , ꙗ҆́же ꙗ҆вѝ и҆́мъ .

=пѣ́снь , г҃ . і҆рмо́съ . П=ервᲂвѣ́чнᲂмꙋ ѿ ѻ҆ц҃а рᲂжде́нꙋ нетлѣ́ннѡ сн҃ꙋ , и҆
въ пᲂслѣ́днѧѧ ѿ дв҃ы , вᲂплᲂще́нꙋ без̾ сѣ́мене , хрⷭ҇тꙋ̀ бг҃ꙋ вᲂзᲂпїе́мъ ,
вᲂз̾дви́гнꙋвыи ро́гъ на́шъ ст҃ъ є҆сѝ гдⷭ҇и . ~Всѝ прⷪ҇ро́цы тѧ̀ мт҃рь бж҃їю
прᲂпᲂвѣ́дахꙋ , ѻ҆бразы̀ пресла́вными , и҆́хже мы̀ и҆зведе́нїѧ ꙗ҆́снѡ ви́дѧще
вѣ́рꙋемъ , и҆ про́симъ ᲂу҆лꙋчи́ти тᲂбо́ю бжⷭ҇твеныѧ ти́хᲂсти . ~Влⷣчце ми́ра
спасе́нїе вѣ́рнымъ и҆ застꙋпле́нїе , є҆́же и҆з̾ глꙋбины̀ срⷣца вᲂздыха́нїѧ
мᲂѧ̀ , вᲂспꙋща́ема чⷭ҇таѧ и҆ сле́зъ то́ки , свѧ́занагѡ прегрѣше́нїи мно́гими ,
и҆зба́ви и҆ спаси́ мѧ . =сла́ва . И҆=мꙋ́щи ꙗ҆́кѡ мт҃и дерзнᲂве́нїе чⷭ҇таѧ
ко хрⷭ҇тꙋ̀ бг҃ꙋ , ѿ а҆га́рѧнскихъ ча́дъ и҆зба́витисѧ на́мъ мᲂлѝ прⷭ҇нѡ , и҆
ѿ всѧ́кᲂгѡ вре́да , и҆ бл҃гᲂда́рнѡ сла́вити є҆гѡ̀ , пренепᲂро́чнаѧ ᲂу҆твердѝ .
=и҆ ны́нѣ . Н=а крⷭ҇тѣ̀ вᲂзнесе́на сн҃а свᲂегѡ̀ , зрѧ́щи вᲂсклица́ше , и҆
в̾ бᲂлѣ́зни срⷣца вᲂз̾глаша́ше вᲂпїю́щи , сн҃е что́ ти сᲂдѣ́ѧша насы́щшїисѧ
твᲂи́хъ даро́въ , ѕлᲂчести́вїи и҆ без̾зако́ннїи .

=пѣ́снь , д҃ . і҆рмо́съ . Ж=е́ѕлъ и҆з̾ ко́рене і҆єссе́ѡва , и҆ цвѣ́тъ ѿ негѡ̀
хрⷭ҇тѐ ѿ дв҃ы прᲂзѧ́блъ є҆сѝ , и҆з̾ гᲂры̀ хва́льныѧ присѣ́нныѧ ча́сты прїи́де
вᲂпло́щьсѧ , ѿ без̾мꙋ́жныѧ беспло́тныи бг҃ъ , сла́ва си́лѣ твᲂе́й гдⷭ҇и .
~Низ̾лᲂжѝ сꙋрᲂвство̀ лꙋка́выхъ вра́гъ , и҆ кᲂва́рства ꙗ҆́же принᲂси́маѧ
на мѧ̀ , и҆ ѡ҆блецы́ мѧ свᲂе́ю крѣ́пᲂстїю всенепᲂро́чнаѧ , невреди́ма прⷭ҇нѡ
сᲂблюда́ющи , цѣ́ла и҆ непᲂкᲂле́блема , и҆́же свѣ́тлѡ тѧ̀ вᲂспѣва́ющаго .
~Пᲂбѣжде́нъ зако́нᲂмъ пло́ти , без̾мѣ́стнаѧ дѣ́лаю без̾зако́нїѧ всестрⷭ҇тны́и ,
и҆ всѧ́чески несмѣ́ю вᲂзвестѝ ѻ҆́ко мᲂѐ влⷣчце чи́стаѧ к̾ тебѣ̀ . но ты̀
зако́нᲂмъ млрⷭ҇дїѧ твᲂегѡ̀ , спаси́ мѧ ѡ҆каѧ́ннаго спаси́ мѧ . =сла́ва .
Є҆=ди́нꙋ тѧ вѣ́рнїи съ бг҃ᲂмъ , ᲂу҆пᲂва́нїе непᲂсты́дно , и҆ застꙋпле́нїе
и҆́мамы влⷣчце . твᲂи́ми мл҃твами и҆зба́ви на́съ ѿ всѧ́кихъ вра́гъ , ви́димыхъ
и҆ неви́димыхъ , вре́да и҆ и҆скꙋше́нїи , да тѧ̀ непреста́ннѡ сла́вимъ . =и҆
нн҃ѣ . Б=ез̾ сѣ́мене є҆го́же рᲂдила̀ є҆сѝ сн҃а , зрѧ́щи всенепᲂро́чнаѧ
на крⷭ҇тѣ̀ пригвᲂжде́на , вᲂсклица́ше мт҃рьски , и҆ рыда́ньми гл҃аше ; что̀
є҆́же на тебѣ̀ сн҃е мо́й ви́жꙋ но́вᲂе и҆ пресла́внᲂе , и҆ недᲂвѣ́дᲂмᲂе чꙋ́до .

=пѣ́снь , є҃ . і҆рмо́съ . Б=г҃ъ сы́и ми́ра , ѻ҆ц҃ъ щедро́тамъ , вели́кагѡ
сᲂвѣ́та ти а҆́нг҃ла , ми́ръ пᲂдава́юща , пᲂсла́лъ є҆сѝ на́мъ . тѣ́мъ
бг҃ᲂразꙋ́мїѧ к̾ свѣ́тꙋ наставлѧ́еми , ѿ́ нᲂщи ᲂу҆́тренююще , славᲂсло́вимъ тѧ̀
чл҃кᲂлю́бче . ~Мл҃твꙋ не ᲂу҆сы́пнꙋ и҆мꙋ́щи , и҆ те́плᲂе застꙋпле́нїе за рабы̀
свᲂѧ̀ , во всѧ́кихъ напа́ствꙋемыхъ житїѧ̀ бѣда́хъ пред̾вари́вши дв҃о , и҆схи́ти
и҆ спасѝ . да не печа́лїю пᲂже́рты бꙋ́демъ и҆ и҆стлѣ́емъ . ~Мр҃і́е бж҃їе
жили́ще , менѐ жили́ще бы́вша лꙋка́вымъ дꙋхо́въ , дѣ́лы скве́рными , и҆ си́хъ
и҆спᲂлнѧ́ющаго во́лю безꙋ́мнѡ , пᲂкаѧ́нїемъ ꙗ҆вѝ бг҃ꙋ жили́ще . =сла́ва .
Б=ᲂлѧ́щїѧ ны̀ лю́тѣ дш҃е́ю вкꙋ́пѣ и҆ тѣ́лᲂмъ , стрⷭ҇тьмѝ грѣхо́вными
и҆сцѣлѝ , ꙗ҆́кѡ милᲂсе́рда и҆ бг҃ꙋ мт҃и . ты́ бо вели́каго вᲂи́стинꙋ ,
дш҃а́мъ же и҆ тѣ́лᲂмъ врача̀ рᲂдила̀ є҆сѝ хрⷭ҇та̀ , неѡ҆скꙋ́дныи и҆сто́чникъ
жи́зни . =и҆ ны́нѣ . Н=а́ древѣ крⷭ҇тнѣмъ зрѧ́щи сн҃а , разлива́шесѧ ᲂу҆тро́бᲂю
и҆ слеза́ми , взыва́ше пренепᲂро́чнаѧ . ᲂу҆жаса́юсѧ твᲂегѡ̀ дᲂлгᲂтерпѣ́нїѧ сн҃е
мо́й , но́ваго ви́дѧщи чꙋдесѐ . без̾грѣ́шенъ сы́и , ка́кѡ непра́веднꙋю
терпи́ши сме́рть ;

=пѣ́снь , ѕ҃ . і҆рмо́съ . О=у҆тро́ба і҆ѡ́нꙋ младе́нца невредѝ , мᲂрскі́и
ѕвѣ́рь , і҆а́кѡва прїѧ́тъ . въ дв҃цꙋ ᲂу҆́бѡ все́льсѧ сло́во , и҆ пло́ть
прїи́мъ , про́йде сᲂхранѝ неи҆стлѣ́ннꙋ . и҆́же бо непᲂстрада̀ и҆стлѣ́нїѧ ,
ро́ждьшꙋю сᲂхранѝ неврежде́ннꙋ . ~Ми́ра мы́сленагѡ прїѧ́телище бы́сть , и҆́же
всю̀ зе́млю бл҃гᲂꙋха́вшагѡ , бжⷭ҇тва̀ бл҃ги́ми вᲂнѧ́ми , прест҃а́ѧ
бг҃ᲂневѣ́сто . тѣ́мже бл҃гᲂꙋха́нїемъ мл҃твы твᲂеѧ̀ , всѧ́ко ѕлᲂсмра́дїе
пᲂтребѝ , ѿ дш҃и мᲂи́хъ прегрѣше́нїи . ~Ѻ҆́гнь сласте́й ѕѣло̀ ѡ҆палѧ́етъ мѧ ,
и҆ ѡ҆скᲂрблѧ́етъ смире́нᲂе ми срⷣце , и҆ к̾ без̾мѣ́стнᲂмꙋ дѣ́ланїю
сᲂвᲂкꙋплѧ́етъ мѧ без̾зако́нно . пᲂтщи́сѧ сегѡ̀ ᲂу҆гаси́ти , ꙗ҆́же ѻ҆́гнь
бжⷭ҇твеныи ро́ждьшаѧ , спасе́нїе мᲂѐ бг҃ᲂневѣ́стнаѧ . =сла́ва . И҆=зба́ви
на́съ дв҃о всепѣ́таѧ ѿ напа́стей вра́гъ ви́димыхъ и҆ неви́димыхъ . и҆ сᲂблюдѝ
мт҃и бж҃їѧ , правᲂсла́внᲂю вѣ́рᲂю вᲂи́стинꙋ бцⷣꙋ тѧ̀ и҆спᲂвѣ́дающихъ .
и҆́маши бо прⷭ҇нѡ мо́щь , ꙗ҆́кѡ ро́ждьши сᲂзда́вшаго всѧ́ческаѧ . =и҆ нн҃ѣ .
П=ри крⷭ҇тѣ̀ стᲂѧ́щи и҆ ви́дѧщи свᲂегѡ̀ сн҃а , пло́тїю ви́сѧща пренепᲂро́чнаѧ ,
распала́ше печа́лїю ᲂу҆тро́бꙋ свᲂю̀ , и҆ слеза́ми ѡ҆блива́ѧ взыва́ше . ча́до
вᲂи́стинꙋ не и҆з̾глаго́ланно на всѧ̀ челᲂвѣ́ки твᲂѐ бл҃гᲂꙋтро́бїе .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , а҃ .
Н=ескве́рнаѧ а҆́гница , а҆́гньца и҆ па́стырѧ ви́сѧща ме́ртва на́ древѣ зрѧ́щи ,
рыда́ющи вѣща́ше , мт҃рьски вᲂсклица́ющи ; ка́кѡ претерплю̀ твᲂѐ є҆́же па́че
сло́ва сн҃е мо́й сни́тїе , и҆ во́льныѧ стра́сти , бж҃е пребл҃гі́и .

=пѣ́снь , з҃ . і҆рмо́съ . Ѻ҆́=трᲂцы во бл҃зѣ́й вѣ́рѣ вᲂспита́ни , нечести́ва
велѣ́нїѧ небре́гше , ѻ҆́гненнагѡ преще́нїѧ не ᲂу҆бᲂѧ́шасѧ . но пᲂсредѝ
пла́мене стᲂѧ́ще пᲂѧ́хꙋ , ѻ҆ц҃е́мъ бг҃ъ блгⷭ҇ве́нъ є҆сѝ . ~Нетерплю̀
бѣсо́вскїѧ прило́ги и҆ мᲂлвы̀ , пᲂмрача́етъ бо мѝ ᲂу҆́мъ , пла́мень сласте́й
плᲂтьски́хъ . но непре́зри менѐ всест҃а́ѧ бцⷣе , и҆́же ᲂу҆пᲂва́нїе мᲂѐ ,
на тѧ̀ вᲂз̾лᲂжи́вшагѡ . ~Без̾невѣ́стнаѧ дв҃о , всест҃а́ѧ бг҃ᲂневѣ́сто влⷣчце ,
прегрѣше́нїи мᲂи́хъ плени́цы разрѣшѝ мл҃твами сѝ , и҆ сᲂꙋ́зꙋ любвѐ хрⷭ҇то́вы
присᲂвᲂкꙋпѝ , да дᲂбрᲂдѣ́тельны плᲂды̀ принесꙋ̀ . =сла́ва . И҆́=же всѣ́мъ
сꙋ́щимъ в̾ ми́рѣ , застꙋ́пница є҆сѝ и҆ стѣна̀ хрⷭ҇тїа́нѡмъ , и҆ прибѣ́жище
непᲂсты́дно чⷭ҇таѧ мр҃і́е . тѣ́мже вѣ́рᲂю тѧ̀ чтꙋ́ще , вᲂпїе́мъ хрⷭ҇тꙋ̀ , ѻ҆ц҃ъ
на́шихъ бж҃е бл҃гᲂслᲂве́нъ є҆сѝ . =и҆ ны́нѣ . П=рест҃а́ѧ дв҃аѧ , зрѧ́щи
сн҃а сѝ ви́сима на крⷭ҇тѣ̀ , ᲂу҆жа́снѡ дивлѧ́шесѧ , и҆ глаго́лаше , ка́кѡ
претерплю̀ ᲂу҆мерщве́на ви́дѧщи тѧ̀ , нача́льника жи́зни и҆ жизнᲂда́вца .

=пѣ́снь , и҃ . і҆рмо́съ . Ч=ꙋ́до преве́лїе , рᲂсᲂда́вицꙋ вᲂѡ҆бразѝ пе́щь
ѻ҆́бразᲂмъ . ꙗ҆́же бо прїѧ́тъ не ѡ҆палѝ ю҆́ныхъ , та́ко же и҆ ѻ҆́гнь
бжⷭ҇твенныи дв҃ꙋ , ю҆́же про́йде чи́стꙋ . тѣ́мъ пᲂю́ще вᲂзᲂпїе́мъ ,
да блгⷭ҇ви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки . ~Влⷣчце
ми́рꙋ бцⷣе , и҆́же во глꙋбинѣ̀ ѕѡ́лъ пᲂги́бели менѐ пᲂгрꙋже́наго , ѕлᲂꙋ́мно
сластьмѝ плᲂтьски́ми , и҆ пристра́стїемъ вещьмѝ житїѧ̀ , и҆зведѝ є҆ди́на
млрⷭ҇дїемъ сѝ . не и҆́мамъ бо наде́жꙋ спасе́нїѧ ѿ ню́дъ , ве́сь бо є҆́смь
чⷭ҇таѧ во ѿча́ѧнїи . ~Ты̀ є҆сѝ спасе́нїе всѣ́хъ чл҃кѡмъ , ꙗ҆́же бг҃а
ро́ждьшаѧ не и҆зрече́ннымъ ѻ҆́бразᲂмъ . ты̀ вѣ́рнымъ спаси́тельница бцⷣе , и҆
слѣпы́мъ наста́вница , и҆ па́дающимъ и҆справле́нїе . и҆ тѧ̀ вᲂсхвалѧ́юще
хрⷭ҇тꙋ̀ зᲂве́мъ , блгⷭ҇ви́те всѧ̀ дѣ́ла гдⷭ҇а , по́йте и҆ превᲂзнᲂси́те є҆гѡ̀
во́ вѣки . =сла́ва . С=тѣ́нꙋ претве́рдꙋ тѧ̀ стѧжа́вше , спасе́нїѧ на́шегѡ
наде́жꙋ на тѧ̀ вᲂз̾лᲂжи́хᲂмъ бг҃ᲂмт҃и . но бꙋ́ди рабо́мъ твᲂи́мъ приста́нище ,
и҆ стѣна̀ неѡ҆бᲂри́ма . и҆ къ є҆́же вᲂпи́ти непреста́ннѡ напра́ви ,
да бл҃гᲂслᲂви́тъ тва́рь всѧ́каѧ гдⷭ҇а , и҆ превᲂзно́ситъ є҆гѡ̀ во́ вѣки . =и҆
нн҃ѣ . О=у҆тро́бᲂю мт҃рьски растерза́ема , и҆ слеза́ми мно́гими и҆спᲂлнѧ́ема ,
ꙗ҆́же чи́сто ро́ждьшаѧ тѧ̀ зрѧ́щи на крⷭ҇тѣ̀ , стена́ньми не ᲂу҆тѣ́шными
взыва́ше , бᲂлѣ́зни и҆збѣ́гши въ ржⷭ҇твѣ́ ти сн҃е мо́й , бᲂлѣ́знїю ны́нѣ
ѡ҆держи́ма є҆́смь , ви́дѧщи зра́къ тво́й без̾че́стенъ .

=пѣ́снь , ѳ҃ . і҆рмо́съ . Н=е и҆з̾глаго́ланна дв҃ыѧ та́йна . нб҃о ᲂу҆́бѡ
сїѧ̀ и҆ прⷭ҇то́лъ херꙋви́мскїи , и҆ свѣтᲂно́сенъ черто́гъ пᲂказа́сѧ , хрⷭ҇та̀
бг҃а вседержи́телѧ . ю҆́же бл҃гᲂче́стнѡ ꙗ҆́кѡ бцⷣꙋ велича́емъ . ~Ѻ҆калѧ́хъ
без̾че́стїѧ стрⷭ҇тьмѝ дш҃ꙋ мᲂю̀ ѡ҆каѧ́нныи , ве́сь же дш҃етлѣ́нными сластьмѝ
ѡ҆скверни́хъ пло́ть . но ꙗ҆́кѡ чиста́ же и҆ нескве́рнаѧ , ты́ мѧ ѡ҆чи́сти
мно́жествᲂмъ млⷭ҇ти твᲂеѧ̀ . ~Нестѧжа́хъ ра́звѣ тебѐ чи́стаѧ прибѣ́жища ;
незна́ю влⷣчце и҆́нꙋ на землѝ застꙋ́пницꙋ тве́рдꙋ и҆ пᲂкро́въ , тѣ́мже тебѣ̀
те́плѣ притеко́хъ , прᲂсѧ̀ тᲂбо́ю прїѧ́ти сᲂгрѣше́нїемъ и҆збавле́нїе .
=сла́ва . В=сепѣ́таѧ , твᲂѧ̀ рабы̀ ны́нѣ млⷭ҇тивнѡ зри́ши свы́ше , вѣ́рᲂю
бл҃гᲂче́стнᲂю сᲂблюда́ющи , твᲂи́ми мл҃твами всѧ́ческихъ и҆збавлѧ́ющи на́съ
ѡ҆бстᲂѧ́нїи , и҆́же и҆́стиннꙋю тѧ̀ чтꙋ́щихъ бцⷣꙋ чи́стꙋю . =и҆ ны́нѣ . И҆́=же
без̾сѣ́меннᲂе рᲂжде́нїе пᲂзна́вшїѧ тѧ̀ чл҃кᲂлю́бче , на́ древѣ крⷭ҇тнѣмъ
пᲂвѣ́шена , ꙗ҆́кѡ ви́дѣ вᲂпїѧ́ше , сн҃е бж҃е мо́й всеси́льне , чл҃ки спастѝ
хᲂтѧ́и , прїѧ́тъ ны́нѣ распѧ́тїе . =та́же , д=ᲂсто́йнѡ є҆́сть . =и҆=
про́чеє , ѡ҆бы́чно . =и҆= ѿпꙋ́стъ .

В=ъ пѧто́къ , на ᲂу҆́трени . по а҃ , стихᲂло́гїи . сѣда́льны , крⷭ҇тны .
гла́съ , а҃ . Р=аспе́ншꙋтисѧ хрⷭ҇тѐ , пᲂги́бе мꙋчи́тельство , и҆ пᲂпрана̀
бы́сть си́ла вра́жїѧ . не а҆́нг҃лъ бо ни чл҃къ , но ты̀ са́мъ гдⷭ҇и спа́слъ
є҆сѝ на́съ , сла́ва тебѣ̀ . =сти́хъ : вᲂзнᲂси́те гдⷭ҇а бг҃а на́шегѡ , и҆
кла́нѧйтесѧ пᲂд̾но́жїю но́гꙋ є҆гѡ̀ ꙗ҆́кѡ ст҃о є҆́сть . К=рⷭ҇та̀ твᲂегѡ̀ дре́вꙋ
пᲂклᲂнѧ́емсѧ чл҃кᲂлю́бче , ꙗ҆́кѡ на то́мъ пригвᲂзди́всѧ живᲂтѐ всѣ́хъ , и҆
ра́й ѿве́рзлъ є҆сѝ сп҃се , вѣ́рᲂю прише́дшемꙋ к̾ тебѣ̀ разбо́йникꙋ , и҆ пи́щи
спᲂдо́билъ є҆сѝ и҆спᲂвѣ́дающаго тѧ̀ , пᲂмѧни́ мѧ гдⷭ҇и , и҆ прїимѝ ꙗ҆́кᲂже
ѻ҆́нᲂго и҆ на́съ , вᲂпїю́щихъ сᲂгрѣши́хᲂмъ всѝ , млрⷭ҇дїемъ свᲂи́мъ непре́зри
на́съ . =сла́ва , и҆ ны́нѣ , крⷭ҇тᲂбоⷢ҇ . Н=ескве́рнаѧ а҆́гница , а҆́гньца и҆
па́стырѧ пᲂвѣ́шена на́ древѣ ме́ртва зрѧ́щи , пла́чꙋщи вѣща́ше , мт҃рьски
вᲂсклица́ющи ; ка́кѡ претерплю̀ твᲂѐ є҆́же па́че сло́ва сн҃е мо́й сни́тїе ,
и҆ во́льныѧ стрⷭ҇ти бж҃е пребл҃гі́й .

=по в҃ , стихᲂло́гїи . сѣда́льны , гла́съ , а҃ . Ѻ҆=рꙋ́жїе крⷭ҇тнᲂе
въ бра́нѣхъ , пᲂбѣ́днᲂе пᲂсо́бїе на врагѝ ꙗ҆ви́сѧ нѣ́кᲂгда̀ , бл҃гᲂчести́вᲂмꙋ
цр҃ю кᲂнстанти́нꙋ вѣ́ры ра́ди , сегѡ̀ трепе́щꙋтъ сᲂпрᲂти́вныѧ си́лы . сїѐ
бы́сть вѣ́рнымъ спасе́нїе , и҆ па́влꙋ пᲂхвала̀ . =сти́хъ : бг҃ъ же цр҃ь на́шъ
пре́жде вѣ́къ сᲂдѣ́ла спасе́нїе пᲂсредѣ̀ землѝ . И҆́=же дре́вле а҆да́ма
ѿ пе́рсти сᲂзда́въ , бре́ннᲂю рꙋко́ю заꙋше́нъ бы́сть ще́дре , и҆ распѧ́тїе
претерпѣ́лъ є҆сѝ , пᲂрꙋга́нїѧ же и҆ ра́ны . ѽ чꙋ́до , ѽ мно́гᲂмꙋ
дᲂлгᲂтерпѣ́нїю твᲂемꙋ̀ ; сла́ва гдⷭ҇и живᲂно́снымъ тѝ стрⷭ҇те́мъ , и҆́миже
на́съ спа́слъ є҆сѝ . =сти́хъ : ди́венъ бг҃ъ во ст҃ы́хъ свᲂи́хъ , бг҃ъ
і҆и҃левъ . мⷱ҇ꙋ . С=трада́нїѧ пᲂхвало́ю , и҆ вѣне́чнᲂю по́честїю , сла́внїи
стрⷭ҇тᲂте́рпцы , ѡ҆дѣ́ѧвшесѧ тᲂбо́ю гдⷭ҇и . терпѣ́нїемъ ᲂу҆́бѡ ра́нъ ,
без̾зако́нныхъ пᲂбѣди́ша , и҆ си́лᲂю бжⷭ҇твенᲂю ѿ нб҃съ пᲂбѣ́дꙋ прїѧ́ша . тѣ́хъ
мл҃твами и҆ на́съ свᲂбᲂдѝ ѿ неви́димагѡ врага̀ , сп҃се и҆ спасѝ на́съ .
=сла́ва , и҆ ны́нѣ , крⷭ҇тᲂбоⷢ҇ . З=рѧ́щи тѧ̀ хрⷭ҇тѐ всенепᲂро́чнаѧ мт҃и ,
ме́ртва на крⷭ҇тѣ̀ прᲂсте́рта , вᲂпїѧ́ше , сн҃е мо́й сᲂбез̾нача́льне ѻ҆ц҃ꙋ и҆
дх҃ꙋ , что̀ не и҆зрече́ннᲂе твᲂѐ сѐ смᲂтре́нїе ; и҆́мже спа́слъ є҆сѝ
ще́дре , пречⷭ҇тꙋю рꙋ́кꙋ свᲂе́ю сᲂзда́нїе .

=по г҃ , стихᲂло́гїи . сѣда́ленъ , гла́съ , а҃ . Н=а́ древѣ тѧ̀ сло́ве
крⷭ҇тнѣмъ сл҃нца сла́вы і҆с҃е за млрⷭ҇дїе млⷭ҇ти , пᲂвѣ́шена пло́тїю во́лею ,
ꙗ҆́кѡ ви́дѣ сл҃нце , нетерпѧ́щи дерзнᲂве́нїѧ пᲂмрачи́сѧ . тѣ́мже ѡ҆мраче́нꙋю ми
дш҃ꙋ прᲂсвѣтѝ , не прикᲂснᲂве́ннымъ свѣ́тᲂмъ твᲂи́мъ , и҆ спаси́ мѧ мᲂлю́сѧ .
=сла́ва , и҆ нн҃ѣ , крⷭ҇тᲂбоⷢ҇ . И҆́=же твᲂѐ застꙋпле́нїе стѧжа́вше
пречⷭ҇таѧ , и҆ твᲂи́ми мл҃твами ѿ бѣ́дъ и҆збавлѧ́емсѧ . крⷭ҇то́мъ бо
сн҃а твᲂегѡ̀ всегда̀ храни́ми вездѣ̀ , по́ дᲂлгꙋ тѧ̀ всѝ бл҃гᲂче́стнѡ
велича́емъ .

К=ано́нъ , чⷭ҇тно́мꙋ и҆ живᲂтвᲂрѧ́щемꙋ крⷭ҇тꙋ̀ . є҆мꙋ́же нача́ло стихᲂво́мъ .
стра́сть честнꙋ́ю , хвалю̀ влⷣчню . твᲂре́нїе , ки́ръ і҆ѡ́сифа . гла́съ , а҃ .
пѣ́снь , а҃ . і҆рмо́съ . П=ᲂмо́гшемꙋ бг҃ꙋ во є҆ги́птѣ мѡѷсе́ѡви , и҆ тѣ́мъ
фараѡ́на съ вѡ́и пᲂто́пльшꙋ , пᲂбѣ́днꙋю пѣ́снь вᲂспᲂе́мъ , ꙗ҆́кѡ прᲂсла́висѧ .
=запѣ́въ : сла́ва гдⷭ҇и крⷭ҇тꙋ̀ твᲂемꙋ̀ чⷭ҇тно́мꙋ . С=тра́сти претерпѣ́въ на́съ
ра́ди , и҆́же є҆стество́мъ без̾стра́стенъ , и҆ ра́спѧтъ бы́въ
с̾ разбо́йникᲂма , началᲂѕло́бнагѡ ѕмі́ѧ ᲂу҆мертви́въ сло́ве , и҆ спа́слъ є҆сѝ
пᲂклᲂнѧ́ющихсѧ тебѣ̀ . ~Вᲂсто́къ вᲂсто́кѡмъ сы́и , к̾ за́падѡмъ ѿринᲂве́нᲂмꙋ
є҆стествꙋ̀ на́шемꙋ і҆с҃е прише́лъ є҆сѝ . тебе́ же сл҃нце зрѧ̀ распина́ема ,
свѣ́тъ сво́й сᲂкры̀ .

=запѣ́въ : ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . С=ме́рть
вре́меннꙋю , жи́знїю вѣ́чнᲂю премѣни́вше , до́брѣ страда́льцы сла́внїи ,
црⷭ҇твїю нбⷭ҇нᲂмꙋ спᲂдо́бистесѧ . сегѡ̀ ра́ди бл҃жи́ми є҆стѐ . =мⷱ҇ꙋ . И҆́=же
стрⷭ҇те́мъ хрⷭ҇то́вымъ ᲂу҆пᲂдо́бльшесѧ до́блественѣ , стра́сти и҆сцѣлева́ете
земны́мъ , рꙋкᲂдѣ́йствїемъ та́йнымъ . и҆ сло́вᲂмъ прᲂго́ните дꙋ́хи , ст҃і́и
мч҃нцы . =боⷢ҇ . Ꙗ҆́=кᲂже а҆́гньца зрѧ́щи на крⷭ҇тѣ̀ хрⷭ҇та̀ вᲂз̾дви́жена , и҆
взира́ющи а҆́гница вᲂсклица́ющи вᲂпїѧ́ше , гдѣ́ ти за́йде дᲂбро́та
дᲂлгᲂтерпѣли́ве , сн҃е пребез̾нача́льне .

=и҆́нъ , кано́нъ . прест҃ѣ́й бцⷣѣ . і҆рмо́съ . П=ѣ́снь пᲂбѣ́днꙋю . =запѣ́в̾ :
прест҃а́ѧ гжⷭ҇е бцⷣе спасѝ на́съ . И҆́=же є҆ди́на без̾лѣ́тнаго бг҃а , в̾ лѣ́та
пᲂро́ждьши вᲂплᲂще́нна , всест҃а́ѧ пречⷭ҇таѧ , вселѣ́тныѧ стрⷭ҇ти
преѡ҆каѧ́нныѧ ми дꙋшѝ и҆сцѣлѝ . ~Стрꙋ́пы дꙋшѝ мᲂеѧ̀ , и҆ срⷣца недᲂꙋмѣ́нїе ,
пᲂмышле́нїемъ ѡ҆мраче́нїе , и҆ ᲂу҆́мнᲂе пᲂбѣжде́нїе пᲂтребѝ пречⷭ҇таѧ ,
ꙗ҆́кѡ ми́лᲂстиваѧ твᲂи́ми мл҃твами . ~И҆́же свѣ́тъ ро́ждьшаѧ , и҆зба́вителѧ
мᲂегѡ̀ , тмы̀ и҆ мꙋ́къ вѣ́чныхъ и҆зба́ви мѧ пречи́стаѧ . ꙗ҆́кѡ да спаса́емь ,
вᲂспѣва́ю бл҃гᲂꙋтро́бїе твᲂѐ . ~Въ пꙋчи́нѣ лю́тыхъ , и҆ въ мᲂлвѣ̀ страсте́й
пᲂтᲂплѧ́емь є҆́смь а҆́зъ , твᲂю̀ пречи́стаѧ призыва́ю ти́хᲂсть , спаси́ мѧ .
приста́нище бо є҆сѝ вѣ́рнымъ .

=пѣ́снь , г҃ . і҆рмо́съ . Д=а ᲂу҆тверди́тсѧ срⷣце мᲂѐ в̾ во́ли твᲂе́й
хрⷭ҇тѐ бж҃е , и҆́же над̾ вᲂда́ми нб҃о ᲂу҆тверже́и втᲂро́е , и҆ ѡ҆снᲂва́выи
на вᲂда́хъ зе́млю всемᲂгі́и . ~На крⷭ҇тѣ̀ дла́ни распрᲂсте́рлъ є҆сѝ , и҆
пе́рсты бжⷭ҇твеныѧ ѡ҆крᲂвави́въ , дѣ́ло рꙋ́кꙋ свᲂе́ю влⷣко , а҆да́ма
ᲂу҆бі́йственыѧ рꙋкѝ и҆збавлѧ́ѧ , ꙗ҆́кѡ є҆ди́нъ бл҃гъ и҆ чл҃кᲂлю́бецъ . ~Въ
ре́бра прᲂбᲂде́нъ бы́сть є҆сѝ кᲂпїе́мъ влⷣко , и҆справлѧ́ѧ ре́бренᲂе
пᲂпᲂлзе́нїе . на́ древо вᲂзне́ссѧ , и҆́же дре́вле бѣдꙋ̀ прїе́мшагѡ дре́ва
плᲂдѡ́мъ , в̾ ра́й в̾вᲂдѧ̀ , с̾ разбо́йникᲂмъ бл҃гᲂразꙋ́мнымъ . =мⷱ҇ꙋ .
Ц=р҃ко́внаѧ ᲂу҆тверже́нїѧ , бл҃гᲂче́стїѧ пре́днїѧ стᲂлпы̀ , пᲂтреби́тели
вра́жїѧ , гдⷭ҇ни мч҃нки , мы́слїю чи́стᲂю пѣ́снено да ᲂу҆блажи́мъ . =мⷱ҇ꙋ .
И҆́=же бжⷭ҇твенᲂе сꙋ́ще ло́зїе мы́сленагѡ винᲂгра́да мч҃нцы , гро́зды
и҆знесо́ша на́мъ ꙗ҆́вѣ , терпѣ́нїѧ и҆злива́юще вино̀ , и҆ всѣ́хъ вѣ́рныхъ
срⷣца̀ веселѧ́щеє . =боⷢ҇ . Б=лгⷭ҇ве́нъ пло́дъ чре́ва твᲂегѡ̀ дв҃о всепѣ́таѧ ,
и҆́же и҆стлѣ́вшїѧ плᲂдѡ́мъ , дре́вᲂмъ крⷭ҇та̀ свᲂегѡ̀ , нетлѣ́нїѧ ᲂу҆стро́ивъ
прича́стники бжⷭ҇твенᲂю бл҃гᲂда́тїю .

=и҆́нъ і҆рмо́съ , то́йже . Н=епло́днѣй мы́сли мᲂе́й , беспло́дїе всѐ
пᲂтребѝ пречⷭ҇таѧ , и҆ плᲂдᲂно́снꙋ дᲂбрᲂдѣ́тельми дꙋ́шꙋ мᲂю̀ пᲂкажѝ , бцⷣе
вѣ́рнымъ пᲂмо́щнице . ~И҆зба́ви мѧ всенепᲂро́чнаѧ , всѧ́кᲂго ѡ҆бстᲂѧ́нїѧ ,
мно́гихъ сᲂбла́знъ ѕмі́евыхъ , и҆ вѣ́чнагѡ ѻ҆гнѧ̀ и҆ тмы̀ , и҆́же свѣ́тъ
пᲂро́ждьшаѧ превѣ́чныи . ~Стра́шнымъ сꙋди́щемъ чⷭ҇таѧ , и҆ ѻ҆гне́мъ ѻ҆́нѣмъ
не ᲂу҆гаси́мымъ , и҆ ѿвѣ́тᲂмъ лю́тымъ , ве́сь ѡ҆сꙋже́нъ є҆́смь . пᲂтщи́сѧ
спасти́ мѧ влⷣчце пречⷭ҇таѧ раба̀ твᲂегѡ̀ . ~Да ѡ҆бᲂжи́тъ чл҃чество , бг҃ъ
бы́сть чл҃къ и҆з̾ тебѐ дв҃о чⷭ҇таѧ , па́че сло́ва и҆ смы́сла . сегѡ̀ ра́ди тѧ
сᲂгла́снѡ всѝ вѣ́рнїи ᲂу҆блажа́емъ .

=пѣ́снь , д҃ . і҆рмо́съ . О=у҆слы́шахъ гдⷭ҇и слꙋ́хъ тво́й и҆ ᲂу҆бᲂѧ́хсѧ ,
разꙋмѣ́хъ дѣ́ла твᲂѧ̀ , прⷪ҇ркъ гл҃аше , и҆ прᲂсла́вихъ тѧ̀ чл҃кᲂлю́бче .
~Закᲂнᲂда́вецъ пра́веденъ сы́и , со без̾зако́нникᲂма вмѣне́нъ бы́сть . на́ древо
вᲂзнесе́сѧ бл҃гᲂда́телю гдⷭ҇и , всѣ́хъ ѡ҆правда́ти хᲂтѧ̀ . ~Си́лы всѧ̀
ᲂу҆диви́шасѧ а҆́нг҃льскїѧ , на крⷭ҇тѣ̀ тебѐ зрѧ́ще вᲂзнᲂси́ма сл҃нца , и҆ тмы̀
нача́льныѧ си́лы пᲂбѣжде́ни бы́ша . =мⷱ҇ꙋ . И҆=сцѣле́нїемъ бл҃гᲂда́ть ,
ѿ дх҃о́вныхъ дарᲂва́нїи пᲂче́рпше мч҃нцы , всѣ́мъ ѿмыва́ютъ стра́сти
дш҃етлѣ́нныѧ , бж҃їею бл҃гᲂда́тїю . =мⷱ҇ꙋ . Д=рема́нїе ѿри́нꙋвше нерадѣ́нїѧ
стрⷭ҇тᲂте́рпцы , бо́дрᲂстїю бжⷭ҇твенᲂю , и҆ вѣ́рᲂю ѕвѣре́мъ ᲂу҆спи́ша
стремле́нїѧ . и҆ ра́дꙋющесѧ пᲂстрада́ша . =боⷢ҇ . О=у҆вы̀ мнѣ̀ ча́до что̀
бꙋ́дꙋ ; ка́кѡ зрю́ тѧ на́ древо вᲂз̾дви́жена , и҆ без̾ пра́вды ᲂу҆мерщвлѧ́ема ,
живо́тъ пᲂдаю́щагѡ дв҃аѧ пла́чꙋщисѧ гл҃аше .

=и҆́нъ , і҆рмо́съ . Д=х҃ᲂмъ пред̾зрѧ̀ прᲂро́къ . ~Дв҃о бцⷣе нескве́рнаѧ
сѣ́не , ѡ҆скверне́на мѧ прегрѣше́ньми , ѡ҆чи́сти щедро́тами сѝ , чи́стѣйшими
крᲂпле́ньми . да́ждь ми рꙋ́кꙋ по́мᲂщи , да зᲂвꙋ̀ , сла́ва тебѣ̀ чи́стаѧ
бг҃ᲂневѣ́сто . ~Хра́мъ ѡ҆сщ҃е́нъ ꙗ҆ви́сѧ бг҃ꙋ , и҆́же в̾ тѧ̀ все́льшемꙋсѧ па́че
ᲂу҆ма̀ . тᲂго̀ мᲂлѝ , грѣхо́вныхъ скве́рнъ на́съ ѡ҆чи́стити , ꙗ҆́кѡ да хра́мъ
пᲂзна́емсѧ , и҆ ѻ҆би́телище дх҃о́внᲂе . ~Пᲂми́лꙋй мѧ бцⷣе , ꙗ҆́же є҆ди́на
ми́лᲂстемъ и҆сто́чникъ ро́ждьшаѧ . и҆ разрѣшѝ дш҃и мᲂе́й лю́тꙋю бᲂлѣ́знь , и҆
недᲂꙋмѣ́нїе серде́чнᲂе . слеза́мъ стрꙋю̀ и҆ ᲂу҆миле́нїе пре́же кᲂнца̀
пᲂда́ждь , и҆ лю́тыхъ и҆збавле́нїе . ~Ст҃а́ѧ бцⷣе ѡ҆ст҃ѝ на́съ , и҆́же
прест҃а́гѡ пᲂро́ждьши пло́тїю , ᲂу҆пᲂдо́битисѧ хᲂтѧ́щагѡ чл҃кѡмъ . и҆ нбⷭ҇нᲂмꙋ
црⷭ҇твїю прича́стники всѣ́хъ пᲂказа́ти , пречⷭ҇таѧ твᲂи́ми мл҃твами .

=пѣ́снь , є҃ . і҆рмо́съ . С=вѣ́тлыи на́мъ вᲂз̾сїѧ́й , свѣ́тъ приснᲂсꙋ́щныи ,
ᲂу҆́тренюющимъ ѡ҆ сꙋдьба́хъ запᲂвѣде́й твᲂи́хъ , влⷣко чл҃кᲂлю́бче хрⷭ҇тѐ бж҃е
на́шъ . ~На крⷭ҇тѣ̀ пло́тїю вᲂздвиза́емь , ꙗ҆зы́ки призыва́ѧ невѣ́дꙋщїѧ тебѐ
к̾ свᲂемꙋ̀ пᲂзна́нїю , сꙋдїѐ всѣ́хъ є҆ди́не млⷭ҇тиве хрⷭ҇тѐ бж҃е на́шъ .
~Тебѣ̀ на сꙋди́щи ста́вшꙋ непра́веднѣмъ , пра́ведне гдⷭ҇и , и҆ ѡ҆правда́сѧ ,
и҆́же пре́же ѡ҆сꙋже́ныи а҆да́мъ . и҆ зᲂве́тъ , сла́ва распѧ́тїю твᲂемꙋ̀
дᲂлгᲂтерпѣли́ве гдⷭ҇и . =мⷱ҇ꙋ . Ꙗ҆́=кᲂже ра́й бг҃ᲂнасажде́ныи , ꙗ҆ви́стесѧ
мч҃нцы , стра́сти честны́ѧ , ꙗ҆́кѡ цвѣ́ты бл҃гᲂꙋха́нныѧ и҆мꙋ́ще , и҆́ми же
бл҃гᲂꙋха́етсѧ вѣ́рныхъ дш҃а всѧ́ка . =мⷱ҇ꙋ . Б=л҃гᲂцвѣ́тнаѧ и҆ бл҃гᲂплᲂдᲂви́таѧ
древеса̀ , и҆́же вѣ́ры без̾сме́ртїѧ пло́дъ прᲂцвѣто́ша , и҆ ѕло́бы кᲂре́нїѧ
и҆стᲂрго́ша , вᲂспᲂе́мъ мч҃нки гдⷭ҇ни . =боⷢ҇ . Ж=е́ѕлъ чⷭ҇тны́и , ꙗ҆́же
прᲂзѧ́бшїи цвѣ́тъ не ᲂу҆вѧда́ющїи , ꙗ҆́кѡ ᲂу҆зрѣ̀ на́ древо вᲂзнᲂси́ма тᲂго̀ ,
вᲂпїѧ́ше влⷣко не без̾ча́днꙋ ꙗ҆ви́ мѧ .

=и҆́нъ , і҆рмо́съ . Т=во́й ми́ръ да́ждь на́мъ . ~Ме́ртва мѧ сᲂдѣ́ла и҆нᲂгда̀
во є҆де́мѣ , вкꙋше́нїе лꙋка́вᲂе . но ꙗ҆́же жи́знь ро́ждьшаѧ пречⷭ҇таѧ , и҆́же
дре́вле дре́вᲂмъ ᲂу҆ме́ршагѡ ѡ҆живи́ мѧ нн҃ѣ , и҆ пᲂда́ждь смире́нїе .
~Спаси́ мѧ пречⷭ҇таѧ , ѿ бѣ́дъ лю́тыхъ , и҆ вᲂздви́гни мѧ ѿ гно́ѧ страсте́й ,
и҆ и҆зба́ви мѧ плѣне́нїѧ и҆ ѡ҆ѕлᲂбле́нїѧ лꙋка́выхъ бѣсо́въ , твᲂегѡ̀
не пᲂтре́бнагѡ раба̀ . ~Зѣ́ницы дш҃и мᲂе́й ѡ҆зарѝ чⷭ҇таѧ , зрѣ́ти ми прⷭ҇нѡ
бжⷭ҇твенꙋю свѣ́тлᲂсть , и҆ твᲂю̀ сла́вꙋ всенепᲂро́чнаѧ , ꙗ҆́кѡ да пᲂлꙋчꙋ̀ млⷭ҇ть
и҆ вѣ́чнꙋю сла́вꙋ . ~Ѻ҆́блакъ и҆ ра́й , и҆ две́рь тѧ свѣ́та , трапе́зꙋ и҆ рꙋно̀
вѣ́мы , рꙋ́чкꙋ внꙋ́трь ма́ннꙋ нᲂсѧ́щꙋ , сла́дᲂсть ми́рꙋ чⷭ҇таѧ дв҃о мт҃и .

=пѣ́снь , ѕ҃ . і҆рмо́съ . П=ррⷪ҇ка спа́слъ є҆сѝ ѿ ки́та чл҃кᲂлю́бче , и҆
менѐ и҆з̾ глꙋбины̀ грѣхо́вныѧ , вᲂз̾ведѝ мᲂлю́тисѧ . ~И҆́же че́сти всѧ́кᲂѧ
превы́шши , без̾че́стїе претерпѣ́лъ є҆сѝ хрⷭ҇тѐ . на крⷭ҇тѣ̀ вᲂздви́женъ ,
чл҃ки пᲂчестѝ хᲂтѧ̀ . ~Пᲂдписꙋ́ѧ мнѣ̀ ѡ҆ставле́нїе , пᲂрабᲂще́нᲂмꙋ
льсти́вымъ , тро́стїю бїе́мь хрⷭ҇тѐ пребл҃гі́и . =мⷱ҇ꙋ . Б=ᲂлѣ́зньми
страда́нїи , к̾ небᲂлѣ́зненѣй преи҆до́сте ст҃і́и кᲂнчи́нѣ , и҆ неи҆зрече́ннѣй
ра́дᲂсти спᲂдо́бльшесѧ . =мⷱ҇ꙋ . Р=азжего́стесѧ ᲂу҆́гльми хрⷭ҇то́вы любвѐ
премꙋ́дрїи . тѣ́мже во ѻ҆́гнь вмета́еми , не ѡ҆палѧ́еми пребы́сте . =боⷢ҇ . П=о
ржⷭ҇твѣ̀ всенепᲂро́чнаѧ , ꙗ҆́кᲂже и҆ пре́же ржⷭ҇тва̀ пребы́сть , бг҃а бо рᲂдила̀
є҆сѝ , дре́вᲂмъ чл҃ка спа́сшагѡ .

=и҆́нъ , і҆рмо́съ . П=рᲂро́кꙋ і҆ѡ́нѣ . ~Ѡ҆скверне́на мѧ мно́гими грѣхѝ ,
мᲂлю́сѧ тебѣ̀ є҆ди́нѣй бл҃го́й и҆ нескве́рнѣй сѣ́ни , ѡ҆мы́и ѿ всѧ́кїѧ
скве́рны хᲂда́тайствᲂмъ сѝ . ~Ѻ҆кᲂрми́тельница мѝ бꙋ́ди чи́стаѧ , вла́емꙋ
в̾ пꙋчи́нѣ лю́тыхъ , жите́йскими нꙋ́жами , и҆ и҆спра́ви к̾ при́снᲂмꙋ
приста́нищꙋ , и҆ спаси́ мѧ . ~Тревᲂлне́нїе пᲂмышле́нїи , и҆ страсте́мъ
нахᲂжде́нїѧ , и҆ глꙋбина̀ грѣхо́внаѧ , ѡ҆каѧ́ннꙋю ми дꙋ́шꙋ ѡ҆бꙋрева́ютъ ,
пᲂмᲂзи́ ми ст҃а́ѧ влⷣчце . ~Сщ҃е́ннаѧ сѣ́ни пᲂказа́ннаѧ мр҃і́е , ѡ҆скверне́нꙋю
сластьмѝ , ѡ҆каѧ́ннꙋю ми дш҃ꙋ ѡ҆ст҃ѝ .

=пѣ́снь , з҃ . і҆рмо́съ . П=е́щь сп҃се ѡ҆рᲂша́шесѧ , ѻ҆́трᲂцы же мꙋ́жески
вᲂспѣва́хꙋ глаго́люще , блгⷭ҇ве́нъ бг҃ъ ѻ҆ц҃ъ на́шихъ . ~Распина́емь , тва́рь
пᲂкᲂлеба́лъ є҆сѝ . ᲂу҆мерщвлѧ́емь , ѕмі́ѧ ᲂу҆мертви́лъ є҆сѝ . блгⷭ҇ве́нъ є҆сѝ
хрⷭ҇тѐ бж҃е ѻ҆ц҃ъ на́шихъ . ~Напᲂѧ́етсѧ же́лчїю дᲂлгᲂтерпѣли́выи ,
и҆стᲂча́ѧ ми сла́дᲂсть спасе́нꙋю , сла́дᲂстнᲂю снѣ́дїю лише́нᲂмꙋ ра́йскїѧ
пи́щи . =мⷱ҇ꙋ . М=ч҃нцы нᲂгᲂтьмѝ стрꙋ́жеми , ме́ртвᲂсти дебельство̀ ѿлᲂжи́вше ,
красᲂтꙋ́ же бжⷭ҇твенꙋю ѿ́ бг҃а прїѧ́ша . =мⷱ҇ꙋ . С=трастьмѝ , стра́сти
хрⷭ҇то́вѣ пречⷭ҇тѣй пᲂдо́бѧщесѧ , до́блїи мч҃нцы , и҆ ра́ны вра́жїѧ ᲂу҆до́бь
претерпѣ́ша . =боⷢ҇ . Р=аспина́ема зрѧ́щи гдⷭ҇а , непᲂро́чнаѧ бцⷣе гл҃аше ,
ᲂу҆вы̀ мнѣ̀ сн҃е мо́й , ка́кѡ ᲂу҆мира́еши , живᲂтѐ и҆ наде́жда вѣ́рнымъ .

=и҆́нъ , і҆рмо́съ . Ꙗ҆́=же в̾ пещѝ . ~Ѡ҆скве́рньшꙋюсѧ страстьмѝ , дꙋ́шꙋ мᲂю̀
ѡ҆ст҃ѝ пречⷭ҇таѧ бг҃ᲂневѣ́сто , и҆ ᲂу҆ма̀ мᲂегѡ̀ лю́тᲂе плѣне́нїе , и҆ срⷣца
недᲂꙋмѣ́нїе , и҆ бѣсо́вскаѧ ᲂу҆стремле́нїѧ вско́рѣ пᲂтребѝ чи́стаѧ .
~Оу҆мерщве́ннагѡ стрⷭ҇тьмѝ плᲂтьски́ми всенепᲂро́чнаѧ , ѡ҆живѝ ᲂу҆ма̀ мᲂегѡ̀ ,
и҆ бг҃ᲂви ᲂу҆го́днаѧ сᲂверша́ти ᲂу҆крѣпи́ мѧ , да велича́ю тѧ̀ , и҆ сла́влю
прⷭ҇нѡ бл҃гᲂꙋтро́бїе твᲂѐ . ~Дв҃о мт҃и , ꙗ҆́же є҆ди́на бг҃а ро́ждьшаѧ ,
ᲂу҆мертвѝ плᲂтьскі́ѧ ми сла́сти , и҆ дш҃е́внꙋю ми скве́рнꙋ ѿмы́й вско́рѣ , и҆
и҆стѧза́нїѧ бѣсо́въ лꙋка́выхъ и҆зба́ви и҆ спаси́ мѧ . ~Преи҆спещре́на
бжⷭ҇твеными дᲂбрᲂдѣ́тельми , рᲂдила̀ є҆сѝ сло́во сᲂбез̾нача́льнѡ ѻ҆ц҃ꙋ чи́стаѧ
дв҃о , и҆́же дᲂбрᲂдѣ́тельми , нб҃са̀ вᲂи́стинꙋ пᲂкры́вшаго . є҆го́же мᲂлѝ
прⷭ҇нѡ ᲂу҆ще́дрити на́съ .

=пѣ́снь , и҃ . і҆рмо́съ . П=ѣснᲂслᲂве́сники в̾ пещѝ спа́сшаго дѣ́ти , и҆
грᲂмᲂпла́меннꙋю пе́щь , прело́жшагѡ на хла́дъ , хрⷭ҇та̀ бг҃а по́йте , и҆
превᲂзнᲂси́те є҆гѡ̀ во́ вѣки . ~Є҆гда̀ на крⷭ҇тѣ̀ сп҃се пригвᲂзди́сѧ ,
преклᲂнѧ́шесѧ тва́рь , сл҃нце ᲂу҆ста́ви лꙋчѝ , и҆ ка́менїе распада́шесѧ , и҆
а҆́дъ ско́рѡ ѡ҆бнажа́шесѧ , нетерпѧ̀ держа́вы твᲂеѧ̀ . ~За ѡ҆сꙋжде́нїе
ѿринᲂве́ннагѡ ѡ҆сꙋжде́нїе пᲂстрада́въ . за прїе́мшагѡ нагᲂтꙋ̀ , на́гъ
на́ древѣ ви́сѧше ще́дре . ве́лїѧ ти держа́ва и҆ дᲂлгᲂтерпѣ́нїе . =мⷱ҇ꙋ .
И҆́=же беспло́тнымъ сᲂжи́телїе , хрⷭ҇то́ви во́ини , крⷭ҇то́мъ ꙗ҆́кѡ брᲂнѧ́ми
ѡ҆бᲂлче́ни , къ сᲂпрᲂтивᲂбᲂрцꙋ̀ ѡ҆пᲂлчи́шасѧ , и҆ тᲂго̀ кра́сными нᲂга́ми
пᲂпира́ютъ . =мⷱ҇ꙋ . С=тᲂѧ́хꙋ пᲂсредѣ̀ сꙋди́ща , съ закле́пьми до́блїи ,
на ᲂу҆́ды раздрᲂблѧ́еми , и҆ зда́нїе разᲂрѧ́юще пре́лести , и҆ бѣсо́вскаѧ
тре́бища разбива́юще . =боⷢ҇ . И҆́=же небе́съ превы́шшаѧ , вᲂздви́жена
на́ древѣ , и҆ низ̾лага́ющаго вᲂздви́женїѧ вра́жїѧ , зрѧ́щи є҆ди́нᲂгѡ
вы́шнѧгѡ , вᲂспѣва́ше тᲂго̀ велегла́снѡ .

=и҆́нъ , і҆рмо́съ . Є҆=го́же ᲂу҆жаса́ютсѧ а҆́нг҃ли . ~Вᲂплᲂща́етсѧ беспло́тныи
и҆з̾ тебѐ бг҃ᲂлѣ́пнѡ . є҆го́же мᲂлѝ пречⷭ҇таѧ , стра́сти мᲂѧ̀ плᲂтьскі́ѧ
ᲂу҆мертви́ти , и҆ ѡ҆живи́ти дш҃ꙋ мᲂю̀ , ᲂу҆мерщве́нꙋю грѣха́ми . ~И҆сцѣлѧ́ющагѡ
сᲂкрꙋше́нїе а҆да́ма пе́рстнагѡ , сп҃са рᲂдила̀ є҆сѝ пречⷭ҇таѧ и҆ бг҃а . тᲂго̀
ᲂу҆мᲂлѝ , ꙗ҆́звы дш҃и мᲂеѧ̀ и҆сцѣли́ти , и҆́же неи҆сцѣ́льнѡ бᲂлѧ́щаѧ .
~Вᲂздви́гни слежа́ща мѧ во глꙋбинѣ̀ ѕлы́хъ , и҆ и҆́же ны́нѣ бᲂрю́щагѡ мѧ̀
пᲂбѣдѝ чⷭ҇таѧ , и҆ ᲂу҆ѧ́звленнꙋю без̾мѣ́стными сластьмѝ дш҃ꙋ мᲂю̀ пречⷭ҇таѧ
непре́зри , но ᲂу҆ще́дри и҆ спаси́ мѧ . ~И҆збавлѧ́емсѧ всѧ́ческихъ и҆скꙋше́нїи
пречⷭ҇таѧ , твᲂи́ми к̾ бг҃ꙋ бо́дреными мᲂли́твами , и҆́же тебѐ бцⷣꙋ
свѣ́дꙋщїи , бл҃гᲂслᲂве́ннꙋю и҆ ѡ҆бра́дᲂваннꙋю . =та́же , пѣ́снь бцⷣѣ .
в=ели́читъ дш҃а мᲂѧ̀ гдⷭ҇а .= и҆ =пᲂкло́ны .

=пѣ́снь , ѳ҃ . і҆рмо́съ . Т=ѧ̀ ю҆́же ви́дѣ мѡѷсе́й неѡ҆пали́мꙋю кꙋпинꙋ̀ , и҆
лѣ́ствицꙋ ѡ҆дш҃евле́ннꙋю , ю҆́же і҆а́кѡвъ ви́дѣ , и҆ две́рь небе́снꙋю , є҆ю́же
про́йде хрⷭ҇то́съ бг҃ъ на́шъ , пѣ́сньми тѧ мт҃и чⷭ҇таѧ велича́емъ . =Ѽ= ка́кѡ
лю́дїє непᲂкᲂри́вїи , преда́ша тѧ крⷭ҇тꙋ̀ є҆ди́наго дᲂлгᲂтерпѣли́ваго . во́лею
ѡ҆бнища́вшаго , и҆ стра́сти прїе́мшаго , и҆ без̾стра́стїю хᲂда́таѧ бы́вша ,
всѣ́мъ и҆́же ѿ а҆да́ма пᲂпо́лзшимсѧ . ~Распѧ́тїе без̾че́стнᲂе прїѧ́тъ
хрⷭ҇тѐ , пло́тїю пᲂчестѝ хᲂтѧ̀ , ѡ҆без̾че́ствᲂваннаго челᲂвѣ́ка , страстьмѝ
без̾слᲂве́сными , и҆ дре́внюю дᲂбро́тꙋ пᲂгꙋ́бльша . сла́ва и҆́же па́че ᲂу҆ма̀
млрⷭ҇дїю твᲂемꙋ̀ . =мⷱ҇ꙋ . С=л҃нце незахᲂди́мᲂе хрⷭ҇тѐ , ᲂу҆́треневавшїѧ
к̾ тебѣ̀ , и҆ тмꙋ̀ страда́нїемъ преше́дшїѧ ма́нїемъ тѝ , к̾ свѣ́тꙋ
наста́вилъ є҆сѝ твᲂеѧ̀ неи҆зрече́нныѧ сла́вы и҆ свѣ́тлᲂсти , прᲂсвѣтѝ ᲂу҆́бѡ
на́съ тѣ́хъ мᲂли́твами . =мⷱ҇ꙋ . П=о́лкъ мч҃нкъ сщ҃е́нныхъ , тмы̀ мы́сленыхъ
вра́гъ пᲂбѣдѝ , и҆ во тма́хъ вмѣсти́сѧ ст҃ы́хъ си́лъ , и҆ тмы̀ страсте́й дꙋ́шъ
на́шихъ , манᲂве́нїемъ вседѣ́тельнымъ и҆сцѣлѧ́ютъ при́снѡ . =боⷢ҇ . С=вѣ́тᲂмъ
дв҃о , и҆́же и҆з̾ тебѐ вᲂсїѧ́вшагѡ свѣ́та , ᲂу҆́мъ мо́й ѡ҆зарѝ , и҆ срⷣце
прᲂсвѣтѝ , тмꙋ̀ ѿгᲂнѧ́щи грѣхо́внꙋю , и҆ ᲂу҆ны́нїѧ мᲂегѡ̀ всѧ́кꙋ мглꙋ̀
прᲂгᲂнѧ́щи .

=и҆́нъ , і҆рмо́съ . С=вѣтᲂно́сныи ѻ҆́блакъ . ~Грѣхᲂлюби́въ сы́и в̾ лѣ́нᲂсти
пребыва́ю , и҆ сꙋди́ща чⷭ҇таѧ неꙋмы́тнагѡ трепе́щꙋ , в̾ не́мже мѧ̀ сᲂблюдѝ ,
твᲂи́ми ст҃ы́ми мᲂли́твами бг҃ᲂневѣ́сто не ѡ҆сꙋжде́на , да ꙗ҆́кѡ
пред̾ста́тельницꙋ мᲂю̀ , ᲂу҆бл҃жа́ю тѧ пречⷭ҇таѧ . ~Оу҆жаса́юсѧ сꙋди́ща дв҃о ,
и҆ незабве́ннагѡ ѻ҆́ка твᲂегѡ̀ сн҃а , сᲂдѣ́ѧвъ мно́гїѧ грѣхѝ на землѝ , и҆
сегѡ̀ ра́ди тебѣ̀ вᲂпїю̀ , всемлрⷭ҇даѧ влⷣчце пᲂмᲂзи́ ми , и҆ тᲂгда́шнїѧ бѣды̀
и҆зба́ви мѧ , и҆ спасѝ чи́стаѧ . ~Ко́ль стра́шенъ де́нь и҆спыта́нїѧ
ѻ҆трᲂкᲂви́це ; ко́ль ᲂу҆жа́сенъ ѿвѣ́тъ ; ко́ль гᲂрька̀ бѣда̀ ; кто̀ пᲂстᲂи́тъ
про́чеє , пречⷭ҇таѧ влⷣчце ; пᲂми́лꙋй страстнꙋ́ю ми дш҃ꙋ , и҆ пре́же кᲂнца̀
да́ждь ми ѡ҆ставле́нїе пречⷭ҇таѧ . ~Ꙗ҆́же свѣ́тъ ро́ждьшаѧ бжⷭ҇твеныи , и҆́же
и҆з̾ ѻ҆ц҃а вᲂсїѧ́вшїи , ѡ҆мраче́ннꙋю ми дш҃ꙋ лестьмѝ жите́йскими , и҆
бы́вшꙋю врагѡ́въ пᲂрꙋга́нїе всенепᲂро́чнаѧ ᲂу҆ще́дри , и҆ свѣ́тꙋ пᲂкаѧ́нїѧ
спасе́нагѡ спᲂдо́би чⷭ҇таѧ . =та́же , д=ᲂсто́йнѡ є҆́сть . =и҆= пᲂкло́нъ
до землѝ . =та́же ,= ~є҆ктенїѧ̀ ма́лаѧ . =и҆= свѣти́ленъ . =и҆ =ѱалмы̀
ѡ҆бы́чны .

=на стихо́внѣ , стⷯры , крⷭ҇тны . гла́съ , а҃ . Т=ебѐ и҆́же на́ древѣ
пригво́ждьшагᲂсѧ пло́тїю , и҆ живо́тъ на́мъ пᲂда́вшагѡ , ꙗ҆́кѡ сп҃са и҆ влⷣкꙋ
пᲂе́мъ непреста́ннѡ .

=сти́хъ : и҆спо́лнихᲂмсѧ за ᲂу҆́тра . Т=вᲂи́мъ крⷭ҇то́мъ хрⷭ҇тѐ , є҆ди́нѡ
ста́до бы́сть а҆́нг҃лѡмъ и҆ чл҃кѡмъ , и҆ во є҆ди́нᲂмъ сᲂбо́рѣ нб҃о и҆ землѧ̀
весели́тсѧ гдⷭ҇и сла́ва тебѣ̀ .

=сти́хъ : и҆ бꙋ́ди свѣ́тлᲂсть гдⷭ҇а бг҃а на́шегѡ . мⷱ҇ꙋ . С=трастᲂте́рпцы
хрⷭ҇то́вы , прїиди́те лю́дїє всѝ пᲂчте́мъ , пѣ́сньми и҆ пѣ́ньми дх҃о́вными ,
прᲂсвѣ́щники ми́рꙋ , и҆ прᲂпᲂвѣ́дники вѣ́рѣ , и҆сто́чники приснᲂтекꙋ́щїѧ ,
и҆з̾ ни́хъ же и҆стека́ютъ вѣ́рнымъ и҆сцѣле́нїѧ . тѣ́хъ мт҃вами хрⷭ҇тѐ бж҃е
на́шъ , смире́нїе да́рꙋй ми́рꙋ свᲂемꙋ̀ , и҆ дш҃а́мъ на́шимъ ве́лїю млⷭ҇ть .

=сла́ва , и҆ нн҃ѣ , крⷭ҇тᲂбоⷢ҇ . поⷣ . п=рехва́льнїи мч҃нцы . ~А҆́гньца ,
а҆́гница и҆ всенепᲂро́чнаѧ влⷣчца ,꙳ на крⷭ҇тѣ̀ ꙗ҆́кѡ ви́дѣвъ зра́ка ꙳ неи҆мꙋ́ща
ни дᲂбро́ты ,꙳ ᲂу҆вы̀ мнѣ̀ , пла́чꙋщи гл҃аше ,꙳ гдѣ̀ дᲂбро́та твᲂѧ̀ за́йде
сладча́йшїи ;꙳ гдѣ̀ бл҃гᲂлѣ́пїе ;꙳ гдѣ̀ бл҃гᲂда́ть сїѧ́ющаѧ ,꙳ ѻ҆́браза
твᲂегѡ̀ ,꙳ сн҃е мо́й любе́знѣйшїи .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ . =и҆ =ча́съ , а҃ . =и҆= ѿпꙋ́стъ .

В=ъ пѧто́къ , бл҃же́нны . гла́съ , а҃ .=

~Снѣ́ди ра́ди и҆зведѐ и҆з̾раѧ̀ вра́гъ а҆да́ма , крⷭ҇та́ же ра́ди разбо́йника
в̾ведѐ хрⷭ҇то́съ во́нь , пᲂмѧни́ мѧ вᲂпїю́ща , є҆гда̀ прїи́деши во црⷭ҇твїи
сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
Р=аспе́нсѧ без̾грѣ́шне , грѣхѝ всѣ́хъ взѧ́лъ є҆сѝ хрⷭ҇тѐ . и҆ прᲂбᲂде́нъ
бы́сть в̾ ре́бра , спасе́нїѧ пᲂто́ки и҆стᲂчи́лъ є҆сѝ , вᲂды́ же и҆ кро́ви ,
назида́ѧ сᲂкрꙋше́ныѧ тле́ю .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Н=а́ древѣ пригвᲂжда́емь во́лею
і҆с҃е бж҃е , всѐ ѿѧ́лъ є҆сѝ ще́дре а҆да́мᲂво страстно́е разꙋмѣ́нїе ,
ꙗ҆́звами же честны́ми , бѣсо́вскᲂе мно́жество ᲂу҆ѧзви́лъ є҆сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ небесѣхъ . И҆́=же
страсте́мъ ᲂу҆пᲂдо́бльшесѧ , во́лею пᲂстрада́вшемꙋ пло́тїю , мч҃нцы сла́внїи ,
при́снѡ стра́сти и҆сцѣлѧ́ете неи҆сцѣ́льныѧ , недꙋ́ги же ѿго́ните ѿ чл҃къ си́лᲂю
дх҃о́внᲂю .

=сла́ва . Р=авнᲂси́льнꙋю є҆динᲂчестнꙋ́ю трⷪ҇цꙋ сла́вимъ тѧ̀ , ѻ҆ц҃а
без̾нача́льнагѡ бг҃а , и҆ сн҃а , и҆ дх҃а ст҃а́гѡ , є҆ди́но трисᲂста́внᲂе
бг҃ᲂнача́лїе , вѣ́рᲂю велича́емъ .

=и҆ ны́нѣ .= ~На крⷭ҇тѣ́ тѧ пригвᲂжде́нна , ꙗ҆́кѡ ᲂу҆зрѣ̀ хрⷭ҇тѐ бж҃е , ꙗ҆́же
тебѐ ро́ждьшаѧ пло́тїю , пла́чꙋщи вѣща́ше . что́ ти вᲂздадѐ є҆вре́йскїи
сᲂбо́ръ закᲂнᲂпрестꙋ́пныи .



