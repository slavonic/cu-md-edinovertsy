В=ъ недѣ́лю , ве́черъ . на гдⷭ҇и вᲂзва́хъ , стⷯры , пᲂкаѧ́нны . гла́съ , д҃ .
поⷣ . д=а́лъ є҆сѝ зна́менїе . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
С=ᲂгрѣши́хъ к̾ тебѣ̀ чл҃кᲂлю́бче ,꙳ не по є҆стествꙋ̀ ꙗ҆́кѡ чл҃къ ,꙳ да и҆спрᲂшꙋ̀
прᲂще́нїе ,꙳ но па́че чл҃ка ,꙳ и҆ вы́ше є҆стества̀ и҆ па́че ми́лᲂсти .꙳ но
и҆́же вы́ше є҆сте́ственыхъ ᲂу҆ста́въ ,꙳ и҆ па́че пᲂстиже́нїѧ мы́сли ,꙳ чл҃къ
бы́въ сп҃се мо́й ,꙳ и҆ па́че ᲂу҆ма̀ чл҃кᲂлю́бнᲂе и҆мы́и ,꙳ пᲂми́лꙋй мѧ̀
ѡ҆браща́ющагᲂсѧ .

=ᲂу҆пᲂва̀ дꙋша̀ мᲂѧ̀ на́ гдⷭ҇а . П=ᲂлᲂжи́лъ є҆сѝ пᲂкаѧ́нїе ꙳ сᲂгрѣша́ющимъ
хрⷭ҇тѐ ,꙳ а҆ непра́веднымъ .꙳ ѻ҆́бразъ ᲂу҆́бѡ и҆́мамы разбо́йника же и҆
блꙋ́днагѡ .꙳ манасі́ю и҆ блꙋдни́цы .꙳ гᲂни́телѧ и҆ мытарѧ̀ и҆ ѿме́тника ,꙳
неꙋдо́бь ѿчаѧва́юсѧ .꙳ твᲂе́ бо чл҃кᲂлю́бнᲂе и҆ пребл҃го́е вѣ́дыи сп҃се ,꙳
ѡ҆браща́южесѧ и҆ слезю̀ ,꙳ и҆ бл҃гᲂнаде́женъ быва́ю , ꙗ҆́кѡ прїи́меши мѧ̀ .

=да ᲂу҆пᲂва́етъ і҆зра́иль на́ гдⷭ҇а . Д=а́ждь ми ᲂу҆миле́нїе ,꙳ и҆ ѕлы́хъ
ѿчꙋже́нїе ,꙳ и҆ сᲂверше́нᲂе и҆справле́нїе .꙳ в̾ страсте́хъ тѣле́сныхъ ны́нѣ
пᲂгрꙋже́нᲂмꙋ ,꙳ и҆ ᲂу҆да́ленᲂмꙋ ѿ тебѐ бж҃е всѣ́хъ цр҃ю ,꙳ и҆ ника́кᲂже наде́жꙋ
и҆мꙋ́щꙋ ,꙳ спаси́ мѧ блꙋ́днаго ,꙳ мно́гїѧ ра́ди бл҃гᲂсти ,꙳ і҆с҃е всеси́льне ,꙳
сп҃се дш҃а́мъ на́шимъ .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , ст҃ы́мъ беспло́тнымъ а҆́нг҃лѡмъ . гла́съ , д҃ .
поⷣ , ꙗ҆́=кѡ до́блѧ . з=апѣ́въ : ѿ всѣ́хъ без̾зако́нїи є҆гѡ̀ . Б=жⷭ҇твеныѧ
свѣ́тлᲂсти ,꙳ прїѧ́тнаѧ жили́ща ,꙳ и҆ прїѧ́телища всесвѣ́тлаѧ ,꙳ сᲂтвᲂри́лъ
є҆сѝ а҆́нг҃льскаѧ во́инства без̾сме́ртне .꙳ и҆ бжⷭ҇твенымъ сᲂставле́нїемъ ,꙳
зри́телѧ и҆ слꙋжи́телѧ твᲂеѧ̀ сла́вы .꙳ сїѧ̀ пᲂлᲂжи́въ в̾ крѣ́пᲂсти ꙳
скᲂнчава́ти твᲂѐ сло́во ,꙳ и҆ хᲂтѣ́нїе и҆спᲂлнѧ́юща ꙳ вседѣ́тельнᲂе и҆
прест҃о́е .

=пᲂхвали́те є҆гѡ̀ всѝ лю́дїє . Б=л҃гᲂсти пꙋчи́нꙋ ꙗ҆ви́ти вᲂсхᲂтѣ́въ ,꙳ бл҃гъ
сы́и без̾нача́льне .꙳ пе́рвѣе со́здалъ є҆сѝ ꙳ всеси́льнымъ сѝ манᲂве́нїемъ ,꙳
и҆ бжⷭ҇твенымъ ти и҆звᲂле́нїемъ ,꙳ а҆́нг҃льскїѧ ли́ки ,꙳ и҆ си́ламъ чи́ны .
вᲂи́стинꙋ бо пᲂдᲂба́ше бл҃го́мꙋ и҆злїѧ́тисѧ ,꙳ и҆ пᲂхᲂди́ти ,꙳ ꙗ҆́кѡ мно́зѣмъ
бы́ти ꙳ ѡ҆ бл҃гᲂдѣ́тельствꙋемымъ влⷣко .

=и҆ и҆́стина гдⷭ҇нѧ пребыва́етъ во́ вѣки . С=ерафи́ми шестᲂкрила́тїи ,꙳
херꙋви́ми мнᲂгᲂѻ҆чи́тїи ,꙳ с̾ превысо́кими престо́лы ,꙳ тебѐ ѡ҆бстᲂѧ́тъ ,꙳
вседѣ́тельнаго ти сїѧ́нїѧ ,꙳ нехᲂда́тайственѣ прїѡбща́ющесѧ .꙳ гдⷭ҇ьствїѧ ,
нача́ла , вла́сти , а҆рха́нг҃ли , и҆ а҆́нг҃ли ,꙳ си́лы бжⷭ҇твеныѧ ,꙳ твᲂю̀
сла́вꙋ вседержи́телю хва́лѧще ,꙳ ѡ҆ на́съ мо́лѧтсѧ тебѣ̀ . =сла́ва , и҆ ны́нѣ ,
боⷢ҇ . П=ревᲂзше́дши чи́ны а҆́нг҃льскїѧ всенепᲂро́чнаѧ , со а҆́нг҃лы всегда̀
мᲂлѝ , и҆́же а҆́нг҃лы влⷣчествꙋющаго , и҆ все́ю тва́рею , дарᲂва́ти на́мъ
прегрѣше́нїи ѡ҆ставле́нїе , и҆ и҆зба́витисѧ страсте́й . и҆ дᲂсто́йны
сᲂтвᲂри́ти на́съ тᲂгда̀ пѣвцы̀ сла́вѣ є҆гѡ̀ , и҆ наслѣ́дники нетлѣ́нныѧ пи́щи .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , пᲂкаѧ́нны . гла́съ , д҃ . Х=ᲂтѣ́хъ
слеза́ми ѡ҆мы́ти ,꙳ мᲂи́хъ сᲂгрѣше́нїи рꙋкᲂписа́нїе ,꙳ и҆ про́чеє живᲂта̀
мᲂегѡ̀ ,꙳ пᲂкаѧ́нїемъ бл҃гᲂꙋгᲂди́ти тебѣ̀ гдⷭ҇и .꙳ но вра́гъ льсти́тъ мѧ ,꙳ и҆
бо́ретъ дш҃ꙋ мᲂю̀ ,꙳ гдⷭ҇и пре́же да́же до кᲂнца̀ ,꙳ непᲂги́бнꙋ и҆ спаси́ мѧ .

=сти́хъ : к̾ тебѣ̀ вᲂзведо́хъ . К=то̀ ѡ҆бꙋрева́емь ,꙳ притека́ѧ ко приста́нищꙋ
твᲂемꙋ̀ ,꙳ гдⷭ҇и не спасе́тсѧ ли , и҆лѝ кто̀ бᲂлѣ́знꙋѧ ,꙳ и҆ припа́даѧ
ко врачевствꙋ̀ семꙋ̀ ,꙳ не и҆сцѣлева́етлисѧ ,꙳ сᲂдѣ́телю всѧ́ческимъ и҆ врачꙋ̀
недꙋ́жнымъ ,꙳ гдⷭ҇и пре́же да́же до кᲂнца̀ ,꙳ непᲂги́бнꙋ и҆ спаси́ мѧ .

=сти́хъ : пᲂми́лꙋй на́съ гдⷭ҇и . мⷱ҇ꙋ . П=рᲂславлѧ́ѧисѧ в̾ па́мѧтехъ ст҃ы́хъ
твᲂи́хъ хрⷭ҇тѐ бж҃е , и҆ ѿ ни́хъ ᲂу҆мᲂле́нъ быва́ѧ , низ̾пᲂслѝ на́мъ ве́лїю
млⷭ҇ть .

=сла́ва , и҆ ны́нѣ , боⷢ҇ . Р=а́дꙋисѧ свѣ́та ѻ҆́блаче . ра́дꙋисѧ свѣ́щниче
свѣ́тлыи . ра́дꙋисѧ рꙋ́чко в̾ не́й же ма́нна . ра́дꙋисѧ же́зле а҆арѡ́нᲂвъ .
ра́дꙋисѧ кꙋпино̀ неѡ҆пали́маѧ . ра́дꙋисѧ черто́же . ра́дꙋисѧ прⷭ҇то́ле .
ра́дꙋисѧ гᲂро̀ ст҃а́ѧ . ра́дꙋисѧ прибѣ́жище . ра́дꙋисѧ бжⷭ҇твенаѧ трапе́зо .
ра́дꙋисѧ две́рь та́йнаѧ . ра́дꙋйсѧ всѣ́мъ ра́дᲂсте .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ нлⷣю , на па́вечерницѣ . кано́нъ , прест҃ѣ́й бцⷣѣ . гла́съ , д҃ .
пѣ́снь , а҃ . і҆рмо́съ . М=о́рѧ чермна́гѡ пꙋчи́нꙋ , немо́крыми стᲂпа́ми дре́вле
ше́ствᲂвавъ і҆и҃ль , крⷭ҇тᲂѡбра́зно мѡѷсе́ѡвыма рꙋка́ма , а҆мали́кᲂвꙋ си́лꙋ
в̾ пꙋсты́ни пᲂбѣди́лъ є҆́сть . =запѣ́въ : прест҃а́ѧ гжⷭ҇е бцⷣе спасѝ на́съ .
П=рїимѝ є҆́же ѿ дш҃и мᲂле́нїе мᲂѐ пречи́стаѧ влⷣчце , ꙗ҆́же бг҃а ро́ждьши
пло́тїю . к̾ тебѣ́ бо прибѣго́хъ к̾ держа́внѣй по́мᲂщи , да непᲂгрѣшꙋ̀ наде́жꙋ
мᲂю̀ . ~Припа́даю рабᲂлѣ́пнѡ к̾ тебѣ̀ пречⷭ҇таѧ бг҃ᲂрᲂди́тельнице , ꙗ҆́кѡ
дерзнᲂве́нїе и҆мꙋ́щи мно́го , ѿ всѧ́кихъ мѧ скᲂрбе́й твᲂи́ми мл҃твами
и҆зба́ви , к̾ сн҃ꙋ сѝ хᲂда́тайствꙋющи . =сла́ва . М=о́рѧ жите́йскагѡ вᲂлна́ми
пᲂтᲂплѧ́емь , и҆ напа́стьми лю́тыми ѡ҆держи́мь , ко приста́нищꙋ ᲂу҆стреми́хсѧ
невла́емᲂмꙋ , пᲂкро́вꙋ твᲂемꙋ̀ . тѣ́мже мѧ и҆зба́ви бцⷣе ѿ лю́тыхъ . =и҆ ны́нѣ .
Б=л҃гᲂꙋтро́бнымъ и҆ ти́химъ сѝ ѻ҆́кᲂмъ вᲂз̾зрѝ на раба̀ твᲂегѡ̀ , и҆
ᲂу҆слы́шати пᲂтщи́сѧ бл҃га́ѧ , и҆спᲂлнѧ́ющи мᲂльбꙋ̀ свᲂегѡ̀ раба̀ пречⷭ҇таѧ ,
разᲂрѧ́ющи сᲂвѣ́ты лꙋка́выѧ .

=пѣ́снь , г҃ . і҆рмоⷭ҇ . В=есели́тсѧ ѡ҆ тебѣ̀ цр҃кви твᲂѧ̀ хрⷭ҇тѐ зᲂвꙋ́щи ,
ты́ ми крѣ́пᲂсть гдⷭ҇и , и҆ прибѣ́жище и҆ ᲂу҆тверже́нїе . ~Пᲂмо́щница на врагѝ
и҆ в̾ бранѣ́хъ пᲂбо́рница влⷣчце , ты̀ вѣ́рнымъ є҆сѝ , и҆ прибѣ́жище сꙋ́щимъ
в̾ печа́лѣхъ . ~Є҆го́же рᲂдѝ пло́тїю бг҃а всѣ́хъ , ꙗ҆́кѡ сн҃а мᲂлѝ ,
раз̾рѣше́нїе ѕѡ́лъ мᲂи́хъ да́ти ми ѿ жите́йскихъ настᲂѧ́нїи . =сла́ва .
П=ри́зри млⷭ҇тивнѡ на смире́нїе на́ше влⷣчце , во є҆́же гнѣ́ва належа́щагѡ
и҆зба́витисѧ рабѡ́мъ твᲂи́мъ . =и҆ ны́нѣ . К=ро́вᲂмъ твᲂи́мъ влⷣчце бл҃га́ѧ
спаса́еми при́снѡ , ѿ всѧ́кихъ скᲂрбе́й , хвалꙋ̀ сн҃ꙋ твᲂемꙋ̀ принᲂша́емъ .

=пѣ́снь , д҃ . і҆рмо́съ . О=у҆слы́шахъ бж҃е слꙋ́хъ тво́й , и҆ ᲂу҆бᲂѧ́хсѧ .
разꙋмѣ́хъ дѣ́ла твᲂѧ̀ , и҆ диви́хсѧ гдⷭ҇и , ꙗ҆́кѡ твᲂеѧ̀ хвалы̀ и҆спо́лнисѧ
землѧ̀ . ~Ꙗ҆́кѡ и҆мꙋ́щи дерзнᲂве́нїе чи́стаѧ бг҃ᲂрᲂди́тельнице к̾ сн҃ꙋ
свᲂемꙋ̀ , настᲂѧ́щаго мѧ премѣнѝ и҆скꙋше́нїѧ , раз̾рꙋша́ющи сᲂвѣ́ты часты́ѧ
врагѡ́мъ , прⷭ҇нѡ бᲂрю́щихъ мѧ̀ . ~Ли́цы вы́шнихъ чинѡ́въ , мч҃нцы , и҆
пра́ведницы со а҆пⷭ҇лы , пррⷪ҇къ бжⷭ҇твеныхъ сᲂбо́ръ , и҆ прпⷣбныхъ с̾ бцⷣею и҆
мт҃рїю , ѡ҆ на́съ хрⷭ҇та̀ мᲂли́те . =сла́ва . П=ресла́внꙋю твᲂю̀ мт҃рь
хрⷭ҇тѐ , прїимѝ мᲂлѧ́щꙋюсѧ ѡ҆́ мирѣ , ми́лᲂстивнѡ тебѣ̀ зᲂвꙋ́щꙋю , сн҃е мо́й
прїимѝ мᲂльбꙋ̀ мᲂю̀ , и҆ ᲂу҆ти́ши гнѣ́въ належа́щїи землѝ . =и҆ ны́нѣ .
П=рипа́даю тѝ бцⷣе , и҆ мᲂлю́сѧ и҆з̾ глꙋбины̀ срⷣца мᲂегѡ̀ , настᲂѧ́щагѡ мѧ
премѣнѝ и҆скꙋше́нїѧ , ꙗ҆́кѡ да и҆зба́вльсѧ ѿ лю́тъ , пѣ́снь принесꙋ̀ твᲂе́й
свѣ́тлᲂсти .

=пѣ́снь , є҃ . і҆рмо́съ . Н=ечести́вїи не ᲂу҆́зрѧтъ сла́вы твᲂеѧ̀ хрⷭ҇тѐ ,
но мы́ тѧ є҆динᲂро́дне ѻ҆́ч҃еє заре́нїе сла́вы бж҃їѧ . ѿ́ нᲂщи ᲂу҆́треннююще ,
вᲂспѣва́емъ тѧ милᲂсе́рде . ~Оу҆пᲂва́нїе земны́мъ , и҆ застꙋпле́нїе чи́стаѧ ,
ᲂу҆милᲂсе́рдисѧ на на́ше смире́нїе мо́лимсѧ , и҆ настᲂѧ́щагѡ гнѣ́ва свᲂбᲂдѝ
на́съ . ~Стѣ́нꙋ неѡ҆бᲂри́мꙋ чи́стаѧ , мл҃твꙋ твᲂю̀ держа́ще , вᲂпїе́мъ ти ,
ᲂу҆милᲂсе́рдисѧ ѽ влⷣчце , и҆ ви́димыѧ врагѝ прᲂженѝ . =сла́ва . Х=ва́лѧщисѧ
при́снѡ ᲂу҆пᲂва́нїемъ є҆́же к̾ тебѣ̀ пречи́стаѧ , да непᲂстыди́мсѧ . мо́лимсѧ
со слеза́ми , и҆ пᲂклᲂнѧ́емсѧ , твᲂе́й бл҃гᲂсти . =и҆ ны́нѣ . П=речⷭ҇тᲂю сѝ
рꙋко́ю препѣ́таѧ раз̾женѝ врагѝ , ꙗ҆́же на ны̀ вᲂста́ющїѧ . и҆ да разꙋмѣ́ютъ
ѡ҆каѧ́ннїи , ꙗ҆́кѡ на тѧ̀ ᲂу҆пᲂва́нїе вᲂз̾лᲂжи́хᲂмъ .

=пѣ́снь , ѕ҃ . і҆рмо́съ . В=ᲂзᲂпи́лъ прᲂѡбразꙋ́ѧ пᲂгребе́нїе тридне́внᲂе ,
пррⷪ҇къ і҆ѡ́на в̾ ки́тѣ бг҃ꙋ мᲂлѧ́сѧ , ѿ тлѝ спаси́ мѧ , і҆с҃е цр҃ю сы́и
си́ламъ . ~Ѡ҆чи́сти на́ши грѣхѝ чл҃кᲂлю́бче мо́лимсѧ , мл҃твами без̾ сѣ́мене
ро́ждьшїѧ тѧ̀ . на́съ бо ра́ди сло́ве , свᲂю̀ честнꙋ́ю кро́вь прᲂлїѧ́лъ
є҆сѝ . ~Сᲂбо́рище на ны̀ лꙋка́во сᲂбра́сѧ , и҆́же не пра́веднѡ бᲂрю́щїи на́съ
бг҃ᲂневѣ́сто . но си́хъ низ̾лᲂжѝ , ꙗ҆́кѡ сі́мѡна вᲂлхва̀ дре́вле . =сла́ва .
О=у҆слы́ши на́шꙋ мᲂльбꙋ̀ влⷣчце мо́лимсѧ , и҆ бꙋ́рю во́лнъ ᲂу҆ти́ши раз̾ли́чныхъ
бᲂлѣ́зней . и҆́миже вразѝ на мѧ̀ сᲂбра́шасѧ . =и҆ ны́нѣ . П=еча́ль мᲂю̀
на ра́дᲂсть прелᲂжѝ ꙗ҆́кѡ ще́дръ , и҆ пла́чь в̾ весе́лїе сᲂтвᲂри́ти , и҆
ᲂу҆милᲂсе́рдисѧ бцⷣы ра́ди , и҆́же во́дꙋ в̾ вино̀ в̾ ка́нѣ галилѣ́йстѣй
сᲂтвᲂри́выи хрⷭ҇тѐ .

~Гдⷭ҇и пᲂми́лꙋй ,= гⷤ . сла́ва , и҆ ны́нѣ . сѣда́ленъ , гла́съ , д҃ .
М=но́гими прегрѣше́нїи , а҆́зъ блꙋ́дныи ᲂу҆́мъ пᲂмрачи́въ , вᲂпїю̀ твᲂемꙋ̀
крѣ́пкᲂмꙋ застꙋпле́нїю бцⷣе , прᲂсвѣтѝ дш҃и мᲂеѧ̀ зѣ́ницы , и҆ вᲂсїѧ́й ми
пᲂкаѧ́нїѧ свѣ́тлꙋю зарю̀ , и҆ ѡ҆блецы́ мѧ во ѻ҆рꙋ́жїе свѣ́та бг҃ᲂрᲂди́тельнице
чи́стаѧ .

=пѣ́снь , з҃ . і҆рмо́съ . Н=епреда́ждь на́съ до кᲂнца̀ и҆́мени твᲂегѡ̀ ра́ди ,
и҆ неразᲂрѝ завѣ́та твᲂегѡ̀ , и҆ не ѡ҆ста́ви млⷭ҇ти твᲂеѧ̀ ѿ на́съ , гдⷭ҇и бж҃е
ѻ҆ц҃ъ на́шихъ прехва́льныи во́ вѣки . ~И҆́же в̾ разли́чныхъ напа́стѣхъ , и҆
ско́рбѣхъ сы́и , к̾ тебѣ̀ чⷭ҇таѧ спасе́нїю мᲂемꙋ̀ ны́нѣ прибѣго́хъ вᲂпїю̀ ,
да невᲂз̾вращꙋ́сѧ пᲂсра́мленъ ѿча́ѧнїѧ мᲂегѡ̀ , но ᲂу҆слы́ши и҆ и҆зба́ви мѧ
сѣте́й лᲂвѧ́щихъ . ~Рабᲂлѣ́пнѡ вы́ю преклᲂнѧ́ю ѡ҆каѧ́нныи , и҆ ѿ́ срⷣца мᲂегѡ̀
вᲂпїю̀ , рꙋ́цѣ прᲂсте́ръ , кᲂлѣ́на преклᲂнѧ́ю , и҆ мᲂлю́ тѧ пречⷭ҇тꙋю дв҃ꙋ ,
и҆зба́витисѧ скᲂрбе́й при́снѡ нахᲂдѧ́щихъ мнѣ̀ , ѿ навѣ́та чꙋжа́гѡ . =сла́ва .
П=ресла́внаѧ чи́стаѧ мр҃і́е , земны́хъ пᲂхвало̀ , мо́лимсѧ пᲂда́ждь твᲂю̀
по́мᲂщь на́мъ , мᲂлѧ́щимсѧ и҆ кла́нѧющимсѧ бл҃гᲂче́стнѡ ржⷭ҇твꙋ̀ твᲂемꙋ̀ . ꙗ҆́кѡ
и҆ны́ѧ нестѧжа́хᲂмъ наде́жды , и҆ застꙋ́пницы ра́звѣ тебѐ . =и҆ нн҃ѣ . И҆́=же
па́че ᲂу҆ма̀ бг҃а ро́ждьши неи҆скꙋсᲂмꙋ́жнаѧ мр҃і́е , и҆ па́че всѧ́кᲂгѡ
є҆стества̀ . застꙋ́пнице вѣ́рнымъ , напра́сныхъ и҆скꙋше́нїи , чтꙋ́щїѧ тѧ̀
и҆зба́ви чи́сты и҆ без̾ вреда̀ , ѿ вра́гъ всѧ́ческихъ , ви́димыхъ и҆
неви́димыхъ .

=пѣ́снь , и҃ . і҆рмо́съ . Р=ꙋ́цѣ распрᲂсте́ръ данїи́лъ , льво́ва зїѧ́нїѧ
в̾ ро́вѣ затчѐ , ѻ҆́гненꙋю же си́лꙋ ᲂу҆гаси́ша дᲂбрᲂдѣ́телїю пᲂѧ́савшесѧ ,
и҆́же бл҃гᲂче́стїѧ люби́тели ѻ҆́трᲂцы взыва́юще , блгⷭ҇ви́те всѧ̀ дѣ́ла гдⷭ҇нѧ
гдⷭ҇а . ~Рꙋ́цѣ вᲂз̾дѣ́ти несмѣ́ю к̾ сн҃ꙋ твᲂемꙋ̀ чи́стаѧ , ве́сь бо є҆́смь
скве́рненъ . тѣ́мже дерза́ю к̾ тебѣ̀ влⷣчце прибѣга́ѧ хᲂда́тайствꙋ , и҆
к̾ ще́дрᲂмꙋ бг҃ꙋ и҆ бл҃гᲂпремѣ́ннᲂмꙋ , и҆зба́витисѧ на́мъ сᲂпрᲂти́вныхъ вра́гъ
ѡ҆скᲂрблѧ́ющихъ на́съ . ~Ѻ҆́чи и҆ срⷣце и҆ дш҃ꙋ на тѧ̀ пречⷭ҇таѧ вᲂз̾лᲂжи́хъ .
тѣ́мже ᲂу҆милᲂсе́рдисѧ влⷣчце чⷭ҇таѧ , ще́дрᲂмꙋ припа́дающи , ѡ҆ мнѣ̀ хꙋдѣ́мъ и҆
нетерпѣли́вѣмъ , да спасе́тъ мѧ ѿ всѧ́кїѧ нꙋ́жи и҆ ꙗ҆́зи и҆ печа́ли . =сла́ва .
Ѻ҆=рꙋ́жїемъ твᲂи́мъ ꙗ҆́кѡ си́ленъ , бᲂрю́щїѧ на́съ пᲂперѝ гдⷭ҇и , и҆ пᲂбѣ́дꙋ
да́рꙋй влⷣко вѣ́рᲂю надѣ́ющимсѧ на тѧ̀ . бцⷣа мо́литсѧ с̾ прⷣтчею і҆ѡа́ннᲂмъ ,
и҆ а҆пⷭ҇льскїи ли́къ и҆ мч҃нкъ твᲂи́хъ . =и҆ нн҃ѣ . Р=а́дᲂсть бл҃гᲂвѣ́щенїѧ
и҆нᲂгда̀ гаврїи́лъ тебѣ̀ чⷭ҇таѧ дв҃о принесѐ , и҆ пра́мт҃рьнеє сѣ́тᲂванїе
раз̾рꙋшѝ ржⷭ҇тво́мъ ти . тѣ́мже сама̀ и҆ мᲂеѧ̀ дш҃и ᲂу҆ны́нїе ѡ҆чи́стивши ,
пᲂкажи́ мѧ мл҃твами твᲂи́ми непᲂсра́млена .

=пѣ́снь , ѳ҃ . і҆рмо́с̾ . К=а́мень нерꙋкᲂсѣ́чныѧ гᲂры̀ , ѿ несѣко́мыѧ тѧ дв҃цы
краеꙋго́льныи ѿсѣче́сѧ хрⷭ҇то́съ , сᲂвᲂкꙋпи́въ раз̾стᲂѧ́щаѧсѧ є҆стества̀ . тѣ́мъ
веселѧ́щесѧ , тѧ̀ бцⷣе велича́емъ . ~Ꙗ҆вѝ бцⷣе дв҃о твᲂю̀ по́мᲂщь вско́рѣ ,
приклᲂни́ же ᲂу҆се́рднѡ ᲂу҆́хо твᲂѐ , и҆ вᲂпїю́щихъ те́плѣ ᲂу҆слы́ши , и҆
лю́тыхъ и҆змѣнѝ и҆збавлѧ́ющи на́съ мл҃твами твᲂи́ми . ~Ве́сь лѣ́нᲂстїю
ѡ҆держи́мь , и҆ во ѿча́ѧнїи є҆́смь глꙋбины̀ мᲂи́хъ прегрѣше́нїи . тѣ́мже ми
дв҃о мт҃и рꙋ́кꙋ прᲂстрѝ , ꙗ҆́кѡ петро́ви хрⷭ҇то́съ , и҆ и҆з̾ глꙋбины̀
прегрѣше́нїи и҆зба́ви мѧ . =сла́ва . Ꙗ҆=зы́къ неѡ҆бꙋзда́нъ и҆ велерѣ́чивъ
ᲂу҆крᲂтѝ дв҃о , и҆з̾ѡ҆щре́ныи ꙗ҆́кѡ стрѣла̀ , ᲂу҆стрѣли́ти хᲂтѧ́щь и҆
ᲂу҆мᲂри́ти мѧ . ꙗ҆́кѡ во́скъ раз̾ле́й , и҆ сᲂвѣ́тъ є҆гѡ̀ сꙋ́етенъ сᲂтвᲂрѝ .
=и҆ ны́нѣ . Р=азрꙋшѝ сᲂвѣ́ты всѧ̀ , и҆́же на ны̀ вᲂѡ҆рꙋже́ныхъ , мт҃и бг҃а
вы́шнѧго . ра́дᲂсти же и҆спо́лни ᲂу҆пᲂва́ющихъ на тѧ̀ , да ᲂу҆се́рднѡ всѝ твᲂѐ
прᲂпᲂвѣ́мы застꙋпле́нїе . =та́же , д=ᲂсто́йнѡ є҆́сть . =и҆= про́чеє ,
ѡ҆бы́чно . =и҆= ѿпꙋ́стъ .

В=пᲂнедѣ́льникъ , на ᲂу҆́трени . по а҃ , стихᲂло́гїи . сѣда́льны ,
пᲂкаѧ́нны . гла́съ , д҃ . С=мире́нꙋю мᲂю̀ дш҃ꙋ пᲂсѣтѝ гдⷭ҇и , и҆́же во грѣсѣ́хъ
житїѐ всѐ и҆з̾жи́вшꙋю , ꙗ҆́кᲂже блꙋдни́цꙋ , прїимѝ менѐ и҆ спаси́ мѧ .
=сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ
пᲂкажѝ менѐ . П=репла́ваѧ пꙋчи́нꙋ настᲂѧ́щагѡ житїѧ̀ , пᲂмышлѧ́ю бе́зднꙋ
мно́гихъ мᲂи́хъ ѕѡ́лъ , и҆ не и҆мѣ́ю ѡ҆кᲂрми́телѧ пᲂмышле́нїемъ , петро́въ
прᲂвѣщава́ю ти гла́съ , спаси́ мѧ хрⷭ҇тѐ , спаси́ мѧ бж҃е ꙗ҆́кѡ чл҃кᲂлю́бецъ .
=сла́ва , и҆ ны́нѣ , боⷢ҇ . С=тѣна̀ непᲂбѣди́маѧ на́мъ хрⷭ҇тїа́нѡмъ є҆сѝ бцⷣе
дв҃о , к̾ тебѣ́ бо прибѣга́юще , невреди́ми пребыва́емъ . и҆ па́ки сᲂгрѣша́юще ,
и҆́мамы тѧ̀ мл҃твеницꙋ . тѣ́мъ бл҃гᲂдарѧ́ще вᲂпїе́мъ ти , ра́дꙋисѧ
ѡ҆бра́дᲂваннаѧ гдⷭ҇ь с̾ тᲂбо́ю .

=по в҃ , стихᲂло́гїи . сѣда́льны , гла́съ , д҃ . С=ко́рѡ сᲂвни́демъ
в̾ невѣ́стникъ хрⷭ҇то́въ , да всѝ ᲂу҆слы́шимъ бжⷭ҇твеныи гла́съ хрⷭ҇та̀ бг҃а
на́шегѡ . прїидѣ́те лю́бѧщїи нбⷭ҇нꙋю сла́вꙋ , и҆ прїими́те сїю̀ в̾кꙋ́пѣ
с̾ мꙋ́дрыми дв҃ами , прᲂсвѣти́вше свѣщѝ свᲂѧ̀ вѣ́рᲂю . =сти́хъ : гдⷭ҇и
не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ пᲂкажѝ менѐ .
М=но́жествᲂмъ прегрѣше́нїи мᲂи́хъ ѡ҆сꙋжда́емь , и҆ стра́хᲂмъ мꙋче́нїѧ
смꙋща́емь є҆́смь , хрⷭ҇тѐ бж҃е на́шъ , сле́зы пᲂкаѧ́нїѧ ѿ́ срⷣца принᲂшꙋ̀
тебѣ̀ , и҆мꙋ́щемꙋ вла́сть живᲂтꙋ̀ и҆ сме́рти . и҆ зᲂвꙋ́ ти во ᲂу҆миле́нїи ,
сᲂгрѣши́хъ гдⷭ҇и спаси́ мѧ . =сти́хъ : ди́венъ бг҃ъ во ст҃ы́хъ свᲂи́хъ , бг҃ъ
і҆и҃левъ . мⷱ҇ꙋ . Д=не́сь а҆́нг҃льскаѧ во́инства , в̾ па́мѧть страстᲂте́рпецъ
прїидо́ша , вѣ́рныхъ мы́сли прᲂсвѣти́ти , и҆ вселе́ннꙋю бл҃гᲂда́тїю
ᲂу҆ѧсни́ти . тѣ́ми бж҃е ᲂу҆мᲂле́нъ быва́ѧ , да́рꙋй на́мъ ве́лїю млⷭ҇ть .
=сла́ва , и҆ ны́нѣ , боⷢ҇ . И҆́=же ѿ а҆́нг҃ла сло́во прїе́мши дв҃о во ᲂу҆тро́бѣ
свᲂе́й , и҆ ро́ждьши вᲂплᲂще́на хрⷭ҇та̀ бг҃а є҆мманꙋ́ила . бцⷣе мᲂлѝ
ѡ҆ дш҃а́хъ на́шихъ .

=по г҃ , стихᲂло́гїи . сѣда́ленъ , гла́съ , д҃ . А҆́=нг҃льстїи чи́ни
со́ страхᲂмъ пред̾стᲂѧ́тъ , прⷭ҇то́лꙋ твᲂемꙋ̀ влⷣко . и҆ є҆́же ѿ ню́дными
зарѧ́ми при́снѡ прᲂсвѣща́еми , пѣ́снь тѝ немо́лчнѡ пᲂбѣ́днꙋю вᲂспѣва́ютъ
гдⷭ҇и . и҆́хже сщ҃е́нными мл҃твами , смире́нїе ми́рꙋ , и҆ ѡ҆ставле́нїе
прегрѣше́нїемъ на́шимъ да́рꙋй . =сла́ва , и҆ ны́нѣ , боⷢ҇ . Д=в҃о
всенепᲂро́чнаѧ , и҆́же пресꙋ́щнаго бг҃а ро́ждьши , со беспло́тными тᲂго̀
непреста́ннѡ мᲂлѝ , ѡ҆ставле́нїе прегрѣше́нїемъ , и҆ и҆справле́нїе житїю̀
да́ти на́мъ пре́жде кᲂнца̀ . и҆́же вѣ́рᲂю и҆ любо́вїю пᲂю́щимъ тѧ по́ дᲂлгꙋ
є҆ди́на всепѣ́таѧ .

К=ано́нъ пᲂкаѧ́ненъ , ко́ гдⷭ҇ꙋ на́шемꙋ , і҆с҃ꙋ хрⷭ҇тꙋ̀ . и҆ ст҃ы́мъ є҆гѡ̀
мч҃нкѡмъ . є҆мꙋ́же краегране́сїе , си́це . спаси́ мѧ сп҃се , ꙗ҆́кᲂже блꙋ́днаго
дре́вле . гла́съ , д҃ . пѣ́снь , а҃ . і҆рмо́съ . Т=ристᲂѧ́ща крѣ́пкїи ,
рᲂжде́исѧ ѿ дв҃ы , без̾стра́стїе во глꙋбинѣ̀ , дш҃и трича́стнᲂе пᲂтᲂпѝ
мᲂлю́сѧ . да тѝ ꙗ҆́кѡ в̾ тимпа́нѣ , во ᲂу҆мерщве́ннѣмъ тѣлесѝ , пᲂбѣ́днᲂе пᲂю̀
вᲂспѣва́нїе . =запѣ́в̾ : сла́ва тебѣ̀ бж҃е на́шъ , сла́ва тебѣ̀ . С=п҃се мо́й
і҆с҃е и҆́же блꙋ́днаго спасы́и , и҆ и҆́же блꙋдни́цы пла́чь прїе́мыи , и҆́же
мытарѧ̀ вᲂз̾дᲂхнꙋ́вша , манᲂве́нїемъ свᲂи́мъ ѡ҆правда́въ , и҆ менѐ бесчисла̀
сᲂгрѣши́вшаго , и҆ ѡ҆браща́ющасѧ прїимѝ , и҆ спаси́ мѧ . ~Ꙗ҆́кѡ ве́щь
снѣда́етъ дш҃ꙋ же мᲂю̀ ѕло́ба , и҆ пла́меню твᲂри́тъ пᲂд̾жже́нїе бꙋ́дꙋщемꙋ .
чл҃кᲂлю́бче дᲂлгᲂтерпѣли́ве , ᲂу҆гасѝ тᲂго̀ ѡ҆рᲂше́нїемъ твᲂи́хъ млⷭ҇тей ,
по́давъ ми сле́зы пᲂкаѧ́нїѧ . =запѣ́в̾ : ст҃і́и мч҃нцы , мᲂли́те бг҃а
ѡ҆ на́съ . мⷱ҇ꙋ . Р=а́зꙋма мно́га и҆спо́лненъ ли́къ ст҃ы́хъ страда́лецъ ,
неразꙋ́менъ сᲂвѣ́тъ и҆ сᲂпрᲂти́внꙋю мꙋ́дрᲂсть всѣ́хъ закᲂнᲂпрестꙋ́пныхъ ,
цѣлᲂмꙋ́дренѡ ᲂу҆клᲂнѝ , и҆ по́честь ѿ́ бг҃а пᲂлꙋчѝ . =мⷱ҇ꙋ . И҆́=же ми́ра
ѡ҆ста́вльше кра́снаѧ вѣ́рᲂю , и҆ преми́рнꙋю жи́знь наслѣ́дᲂвасте вᲂи́стинꙋ ,
страстᲂте́рпцы прехва́льнїи , всѧ́кагѡ мѧ ᲂу҆́бѡ и҆зба́вите ме́рзскагѡ
смѣше́нїѧ , и҆́же и҆́скренѡ ва́съ блажа́щаго . =боⷢ҇ . П=ресвѣ́тлаѧ свѣщѐ
со́лнца сла́вы , дш҃и мᲂеѧ̀ ѻ҆́гнь ᲂу҆ны́нїемъ ᲂу҆гаше́ныи вᲂз̾жезѝ
пречⷭ҇таѧ , при́снѡ бжⷭ҇твеныхъ дѣ́лъ ма́слᲂмъ напаѧ́ющи , да вѣ́рᲂю и҆
любо́вїю сла́влю тѧ̀ .

Д=рꙋгі́и кано́нъ беспло́тнымъ , ст҃ы́мъ а҆́нг҃лѡмъ . і҆рмо́съ , то́йже .
=з=апѣ́в̾ : ст҃і́и а҆рха́нг҃ли и҆ а҆́нг҃ли , мᲂли́те бг҃а ѡ҆ на́съ . Ꙗ҆́=кѡ
ᲂу҆́ми чи́стїи а҆́нг҃ли , вели́кᲂмꙋ и҆ пе́рвᲂмꙋ пред̾стᲂѧ́ще ᲂу҆мꙋ̀ , и҆
бжⷭ҇твенагѡ сїѧ́нїѧ насыща́еми , лꙋче́ю мѧ ва́шею ѡ҆зари́те , пᲂю́ща
всевино́внаго сло́ва пресла́внїи . =двⷤа . Ѿ =ню́дъ к̾ бг҃ꙋ прекло́ньшесѧ
любо́вїю , и҆ бжⷭ҇твеными дᲂбро́тами вᲂѡ҆бража́еми ꙗ҆́вѣ , ѽ а҆рха́нг҃ли
сла́внїи , стᲂѧ́нїемъ прилѣ́жнымъ ѡ҆бстᲂитѐ зᲂвꙋ́ще , пᲂбѣ́днꙋю пѣ́снь
зижди́телю . =боⷢ҇ . Ꙗ҆́=же є҆ди́на во́ чревѣ прїе́мши сло́во , є҆го́же
а҆́нг҃льскаѧ во́инства сла́вѧтъ при́снѡ , дш҃и мᲂеѧ̀ и҆сцѣлѝ , рѣша́щи
грѣхо́вныи стꙋ́дъ всенепᲂро́чнаѧ , и҆ прᲂсвѣща́ющи ра́зꙋмᲂмъ ржⷭ҇тва́ ти .

=пѣ́снь , г҃ . і҆рмо́съ . С=ъ высᲂты̀ сни́де во́лею на́ землю , и҆́же превы́ше
всѧ́кїѧ вла́сти , и҆ смире́нныѧ вᲂзнесѐ , и҆́з̾ рᲂва преи҆спо́днѧгѡ ро́да
челᲂвѣ́ча . нѣ́сть бо прест҃а , па́че тебѐ гдⷭ҇и . ~Но́щи жите́йскїѧ тма̀
страсте́й ѡ҆бъѧ́ла є҆́сть , хрⷭ҇тѐ бж҃е , свѣ́тъ сы́и незахᲂди́мыѧ , лꙋча́ми
пᲂкаѧ́нїѧ ѡ҆зари́въ мѧ спасѝ , ꙗ҆́кѡ чл҃кᲂлю́бецъ , да сла́влю тѧ̀ .
~Ча́сти мѧ пᲂкажѝ хрⷭ҇тѐ и҆з̾бра́нныхъ наслѣ́дника , сᲂпрᲂти́вныѧ ча́сти
ѿлꙋчи́въ сп҃се , слеза́ми и҆ ми́лᲂстынею ѡ҆чище́на , ꙗ҆́кѡ да вᲂхвале́нїи тѧ̀
сла́влю всегда̀ . =мⷱ҇ꙋ . Ѻ҆=червлени́шасѧ вᲂи́стинꙋ кро́вїю ва́ши но́ги , и҆
быстрѣ́йше к̾ нб҃сѝ пᲂтеко́ша . со грѣхо́мъ зе́млю ѡ҆ста́вльше , мч҃нцы
сᲂбесѣ́дницы бжⷭ҇твенымъ си́ламъ . =мⷱ҇ꙋ . С=тѧза́емо тѣ́ло ва́ше ра́нами
раста́ѧшасѧ хрⷭ҇то́вы страда́льцы . дш҃е́внаѧ же ᲂу҆крѣплѧ́шесѧ си́ла ,
любо́вїю привѧза́ема нерѣши́мо , к̾ сᲂзда́вшемꙋ всѧ́ческаѧ хᲂтѣ́нїемъ .
=боⷢ҇ . М=р҃і́е гжⷭ҇е , ꙗ҆́кѡ сꙋ́щи и҆́же всѣ́мъ гдⷭ҇а ро́ждьши , ѡ҆блада́ема
стрⷭ҇тьмѝ ᲂу҆ма̀ мᲂегѡ̀ , и҆ ѕло́бᲂю ѡ҆черне́на , свᲂбо́дна сᲂтвᲂрѝ и҆
прᲂсвѣтѝ .

=и҆́нъ і҆рмо́съ , то́йже . И҆́=же преми́рными ли́ки вᲂспѣва́емыи хрⷭ҇тѐ ,
чинѡ́мъ тѣ́хъ вѣ́рныхъ твᲂи́хъ сᲂставле́нїю пᲂдо́битисѧ бг҃ᲂмꙋ́дренѡ сᲂтвᲂрѝ
сло́ве . нѣ́сть бо ст҃а па́че тебѐ чл҃кᲂлю́бче . =два́жды . Л=юбо́вїю те́плᲂю
и҆ привѧза́нїемъ рачи́тельнымъ , причаща́ющесѧ пе́рвᲂмꙋ и҆сто́чникꙋ ,
слꙋжи́тельнѣ пред̾стᲂитѐ . пᲂю́ще немо́лчнѡ є҆ди́но сꙋщество̀ бжⷭ҇тва̀
без̾нача́льнагѡ , бжⷭ҇твенїи а҆рха́нг҃ли . =боⷢ҇ . Є҆́=ввинꙋ дре́внюю клѧ́твꙋ ,
пресвѣ́тлѡ разрѣши́ла є҆сѝ , хрⷭ҇та̀ ро́ждьши мт҃и чⷭ҇таѧ , и҆́же всѣ́хъ
вѣнча́ющаго бл҃гᲂслᲂве́ньми , нѣ́сть бо пречⷭ҇таѧ ра́звѣ тебѐ пᲂмо́щницы .

=пѣ́снь , д҃ . і҆рмо́съ . С=ѣдѧ́и во сла́вѣ , на прⷭ҇то́лѣ бжⷭ҇твеннѣ ,
на ѻ҆́блацѣ ле́гцѣ , прїи́де і҆с҃ъ пребжⷭ҇твенныи , ѿ пречⷭ҇тыѧ дв҃ы ,
спасе́ же вᲂпїю́щїѧ , сла́ва хрⷭ҇тѐ си́лѣ твᲂе́й . ~Ꙗ҆́кѡ сꙋдїѝ
пра́веднѣйшемꙋ ны́нѣ припа́даю ти гдⷭ҇и , ѡ҆сꙋжде́на и҆ ѿча́ѧнна мѧ ᲂу҆ще́дри .
и҆ пра́веднагѡ сѝ и҆зба́ви и҆з̾рече́нїѧ , и҆ стᲂѧ́нїѧ и҆з̾бра́нныхъ
спᲂдо́би . ~Въ разбо́йники впа́дша , неꙋкрᲂти́мыѧ чл҃кᲂлю́бче , и҆ ᲂу҆ѧ́звлена
бы́вша и҆сцѣлѝ хрⷭ҇тѐ , вᲂз̾лива́ѧ на мѧ̀ пᲂкаѧ́нїѧ вино̀ и҆ ма́сло , и҆
ѡ҆блецы́ мѧ ѻ҆де́ждею спасе́нїѧ мᲂегѡ̀ . =мⷱ҇ꙋ . Ѻ҆=блеко́стесѧ свы́ше ри́зᲂю
спасе́нїѧ , в̾ сᲂвлече́нїи тѣле́снѣмъ всехва́льнїи мч҃нцы , и҆ пре́жде
пра́ѻ҆ц҃а , сᲂвле́кшаго и҆̀ ѡ҆бнажи́сте и҆ без̾дыха́нїѧ ме́ртва сᲂтво́рше .
=мⷱ҇ꙋ . В=иті́йствꙋюще пред̾ без̾зако́нными , мч҃нцы бж҃їѧ сло́ва ра́зꙋмᲂмъ
бл҃гᲂче́стїѧ ᲂу҆краша́еми , мꙋдрецы̀ и҆ виті́и всѧ̀ пᲂсрами́сте ,
нече́ствꙋющихъ и҆ врагꙋ̀ ᲂу҆гᲂжа́ющихъ . =боⷢ҇ . Н=а тѧ̀ ꙗ҆́кᲂже до́ждь ,
премꙋ́дрᲂсти бе́здна і҆с҃ъ сни́де , є҆ди́нꙋ чи́стꙋю тебѐ ѡ҆брѣ́те
бг҃ᲂрᲂди́тельнице дв҃о , и҆ заградѝ нече́стїѧ пᲂто́ки лю́тыѧ , бжⷭ҇твенᲂю
бл҃гᲂда́тїю .

=и҆́нъ і҆рмо́съ , то́йже . Н=епᲂсти́жимᲂю си́лᲂю , ѿ небы́тїѧ приве́лъ є҆сѝ
нбⷭ҇ныѧ ᲂу҆мы̀ , сло́ве бж҃їи преблагі́и , и҆ неи҆зрече́ннᲂю сѝ сла́вᲂю
прᲂсвѣти́лъ є҆сѝ , тебѣ̀ зᲂвꙋ́щїѧ , сла́ва хрⷭ҇тѐ си́лѣ твᲂе́й гдⷭ҇и .
~Оу҆правлѧ́еми вы́шнїѧ си́лы дх҃ᲂмъ вла́стїю є҆гѡ̀ . и҆ бжⷭ҇твеными зарѧ́ми
ѡ҆блиста́еми , не ѿпа́дающїѧ свѣ́тлᲂсти наслѣ́дᲂваша , є҆ди́но чтꙋ́ще всѣ́хъ
нача́ло и҆ бжⷭ҇тво̀ . ~Лица̀ твᲂегѡ̀ дᲂбро́тꙋ кра́снꙋю зрѣ́ти спᲂдо́бишасѧ .
слꙋжи́тельныѧ ти свѣ́тлᲂсти , и҆ ѿню́днаѧ разꙋмѣ́нїѧ вᲂспрїе́млюще , тебѣ̀
вᲂпїю́тъ сла́ва хрⷭ҇тѐ си́лѣ твᲂе́й . =боⷢ҇ . Ц=р҃ца дв҃аѧ , злато́ю
ѻ҆де́ждею ᲂу҆кра́шена , сн҃ꙋ цр҃ю ны́нѣ пред̾стᲂи́тъ . ꙗ҆́же без̾ раз̾сꙋжде́нїѧ
а҆́нг҃лъ превы́шши , зᲂвꙋ́щихъ сла́ва хрⷭ҇тѐ си́лѣ твᲂе́й .

=пѣ́снь , є҃ . і҆рмо́съ . Н=н҃ѣ вᲂста́нꙋ пррⷪ҇чески речѐ бг҃ъ . ны́нѣ
прᲂсла́влюсѧ . ны́нѣ вᲂзнесꙋ́сѧ , па́дшагѡ прїимꙋ̀ ѿ дв҃ы , и҆ к̾ свѣ́тꙋ
ди́внꙋ , вᲂзнесꙋ̀ мᲂегѡ̀ бжⷭ҇тва̀ . =Ѽ =ка́кѡ ѡ҆сꙋжде́нъ хᲂщꙋ̀ пред̾ста́ти ,
тебѣ̀ сꙋдїѝ бг҃ꙋ всѣ́хъ , и҆ ѡ҆бличе́нъ бы́ти ѡ҆ всѣ́хъ ѕлы́хъ , и҆́хже
безꙋма̀ сᲂгрѣши́хъ во́лею , и҆ всегѡ̀ себѐ ѡ҆скверни́хъ . ~Спаси́ мѧ гдⷭ҇и ,
ꙗ҆́кѡ ѕѡ́лъ и҆спо́лнихсѧ мно́гихъ . и҆ мᲂлю́сѧ и҆сцѣлѝ і҆с҃е мо́й немᲂже́нїѧ
мᲂѧ̀ и҆ гнᲂе́нїѧ лю́таѧ , и҆ не ѡ҆ста́ви пᲂги́бнꙋти мѧ є҆ди́наго , мно́го ти
сᲂгрѣши́вшаго . =мⷱ҇ꙋ . К=ᲂнчи́нꙋ бл҃же́ннꙋю ѡ҆брѣто́сте страда́льцы , ꙗ҆́вѣ
сла́вꙋ ᲂу҆лꙋчи́ша . хрⷭ҇та̀ прᲂславлѧ́юще свᲂи́ми ᲂу҆́ды страстᲂпᲂлᲂжи́телѧ .
ꙗ҆́звамъ и҆ ра́намъ причаща́ютсѧ мꙋ́жески пред̾ раз̾сꙋжа́юще . =мⷱ҇ꙋ .
Б=ᲂга́тство нбⷭ҇нᲂе житїе́мъ бжⷭ҇твенымъ , и҆ кра́снымъ , вѣне́цъ
неꙋвѧда́емыи , и҆ свѣ́тъ невече́рнїи , и҆ жили́ще ника́кᲂже ѡ҆бетша́емᲂе
нерꙋкᲂтвᲂре́но , наслѣ́дᲂвасте страда́льцы хрⷭ҇то́ви блаже́ннїи . =боⷢ҇ .
Т=вᲂѧ̀ чꙋдеса̀ прᲂро́честїи прᲂреко́ша гла́си , го́рꙋ нарица́юще тѧ̀ пречⷭ҇таѧ
и҆ две́рь , и҆ свѣти́льникъ свѣ́телъ , и҆з̾ него́же вᲂи́стинꙋ свѣ́тъ чꙋ́дныи
прᲂсвѣща́етъ чⷭ҇таѧ ми́ръ ве́сь .

=и҆́нъ і҆рмо́съ , то́йже . Т=ре́петнѡ сла́вѧтъ херꙋви́ми , и҆ серафи́ми ,
со прⷭ҇то́лы , и҆ бжⷭ҇твенїи а҆рха́нг҃ли , и҆ гдⷭ҇ьствїѧ , и҆ си́лы , и҆
нача́ла и҆ вла́сти со а҆́нг҃лы , честно́е є҆ди́но и҆ тро́йческᲂе бжⷭ҇тво̀ .
=двⷤа . Ꙗ҆=ви́шасѧ а҆́нг҃ли свѣтᲂви́днѡ сїѧ́юще хрⷭ҇тѐ , твᲂѐ вᲂскрⷭ҇нїе
прᲂпᲂвѣ́дающе в̾ ми́рѣ , прпⷣбнымъ жена́мъ , и҆ блиста́нїемъ тѣ́хъ свѣ́тлᲂстїю
сᲂстрѧса́юще ᲂу҆́мъ , враго́въ твᲂи́хъ . =боⷢ҇ . Н=н҃ѣ сᲂхранѝ ѡ҆пᲂлче́нїемъ
а҆рха́нг҃льскимъ , цр҃кᲂвь свᲂю̀ и҆́же тебѐ сла́вѧщꙋю , правᲂсла́вными гла́сы ,
и҆́же ѿ дв҃ы неи҆зрече́ннѡ рᲂжде́исѧ , и҆ чл҃ки ѿ тлѝ и҆зба́вивыи .

=пѣ́снь , ѕ҃ . і҆рмо́съ . П=рїидо́хъ во глꙋбины̀ мᲂрскі́ѧ , и҆ пᲂтᲂпи́ла мѧ
є҆́сть бꙋ́рѧ мно́гихъ ми прегрѣше́нїи . но ꙗ҆́кѡ бг҃ъ , и҆з̾ тлѝ вᲂз̾ведѝ
живо́тъ мо́й мнᲂгᲂмлⷭ҇тиве . ~Ме́ртвъ сы́и неразꙋмѣ́ю нечꙋ́вственѣ ѡ҆каѧ́нныи ,
и҆ со́вѣсть ѡ҆скверне́нꙋ нᲂшꙋ̀ при́снѡ . бж҃е сᲂзда́выи мѧ , да не до кᲂнца̀
пᲂгꙋби́ши менѐ . ~Дѣѧ́нїѧ мᲂѧ̀ ꙗ҆́кᲂже вразѝ ѡ҆клевета́ти мѧ хᲂтѧ́тъ ,
на сꙋди́щи твᲂе́мъ ще́дре . ѿ ни́хже ско́рѡ и҆зба́ви хрⷭ҇тѐ , наставлѧ́ѧ мѧ
к̾ пᲂкаѧ́нїю . =мⷱ҇ꙋ . С=ᲂкрꙋшѝ ко́сти страстᲂно́сецъ , сᲂбо́ръ
закᲂнᲂпрестꙋ́пныхъ . но несᲂкрꙋшѝ тѣ́хъ вѣ́рꙋ , є҆ѧ́же ра́ди наслѣ́дницы
ꙗ҆ви́шасѧ бг҃ꙋ и҆ сп҃сꙋ дш҃а́мъ на́шимъ . =мⷱ҇ꙋ . Ꙗ҆́=кѡ честно́е ка́менїе ,
на ка́мени непᲂкᲂлѣби́мѣ бг҃ᲂмꙋ́дренѡ назда́шасѧ страстᲂно́сцы . и҆ ꙗ҆́кѡ хра́мы
ст҃а́гѡ дх҃а , въ цр҃кᲂвь бг҃ꙋ вᲂдрꙋзи́шасѧ . =боⷢ҇ . Ѡ҆=мрачи́вшеєсѧ се́рдце
мᲂѐ , те́мными наи́тїи грѣха̀ . свѣ́тᲂмъ и҆́же в̾ тебѣ̀ бг҃ᲂневѣ́стнаѧ
ѡ҆зарѝ , ꙗ҆́кѡ сл҃нце хрⷭ҇та̀ ро́ждьшаѧ .

=и҆́нъ і҆рмо́съ , то́йже . Ѻ҆́ =крⷭ҇тъ влⷣки пред̾стᲂѧ́ще а҆́нг҃льскаѧ
во́инства , и҆ чи́стѣ наслажда́ющесѧ сїѧ́нїемъ нача́ла свѣ́тлагѡ , прᲂсвѣти́те
и҆́же вѣ́рᲂю ва́съ пᲂю́щихъ . =двⷤа . П=ремꙋ́дрᲂстїю свᲂе́ю сᲂтвᲂри́въ
а҆́нг҃льскїѧ ли́ки , гдⷭ҇ьствїѧ же , и҆ си́лы , и҆ серафи́ми , ꙗ҆́кѡ влⷣка
пᲂказа́лъ є҆сѝ , хвала́ми тѧ̀ чтꙋ́ща . =боⷢ҇ . И҆́=же на престо́лѣхъ
превᲂз̾несе́ныхъ хрⷭ҇тѐ пᲂчива́ѧ , и҆ всѧ́ческаѧ бжⷭ҇твенымъ прᲂмышле́нїемъ
сᲂблюда́ѧ , на рꙋкꙋ̀ дв҃ческꙋю влⷣко пᲂчи́лъ є҆сѝ .

=пѣ́снь , з҃ . і҆рмо́съ . Ю҆́=нᲂшы трѝ в̾ вавилѡ́нѣ , велѣ́нїе мꙋчи́телево
на бꙋ́йство прелᲂжи́ша . и҆ пᲂсредѝ ѻ҆гнѧ̀ в̾ве́ржени , прᲂхлажда́еми
вᲂпїѧ́хꙋ , блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ . ~Кᲂмꙋ́ тѧ ᲂу҆пᲂдо́блю
дш҃е ѡ҆каѧ́ннаѧ ; ᲂу҆вы̀ мнѣ̀ , лю́бѧщи без̾мѣ́стнаѧ , а҆ недо́браѧ взыскꙋ́ющи .
тѣ́мже пре́жде кᲂнца̀ пᲂтщи́сѧ ѻ҆́бразы бл҃гі́ѧ пᲂказа́ти . ~Тꙋ́чꙋ ми хрⷭ҇тѐ
сле́зъ да́ждь , ꙗ҆́кѡ да ѿ лю́тыхъ мᲂи́хъ и҆з̾мы́юсѧ . и҆ неѡ҆ста́ви менѐ сп҃се
пᲂги́бнꙋти , сᲂгрѣши́вшаго ти мно́го па́че чл҃къ . =мⷱ҇ꙋ . М=е́ртвᲂсть
ᲂу҆мерщвле́нагѡ сло́ва , нᲂсѧ́ще на́ тѣлѣ свᲂе́мъ страда́льцы , пре́лесть
ᲂу҆мертви́сте . живете́ же и҆ ᲂу҆ме́рше сла́внїи , и҆ ᲂу҆мерщве́ныѧ страстьмѝ
ᲂу҆врачꙋ́ете . =мⷱ҇ꙋ . К=ᲂѐ мѣ́сто ны́нѣ неи́мать ва́съ мч҃нцы прᲂсвѣти́тели и҆
пред̾гра́дїе ; каѧ̀ страна̀ не ѡ҆сщ҃а́етсѧ ва́шими страда́ньми сла́внїи , и҆
вᲂсто́къ и҆сцѣле́нїемъ . =боⷢ҇ . Є҆=ди́на пребыва́еши по ржⷭ҇твѣ̀ влⷣчце ,
дв҃ственᲂю дᲂбро́тᲂю сїѧ́ющи , є҆ди́на мт҃рьскихъ и҆з̾бѣжѐ бᲂлѣ́зней .
бг҃а бо є҆ди́на рᲂдила̀ є҆сѝ , и҆зба́вителѧ дш҃а́мъ на́шимъ .

=и҆́нъ і҆рмо́съ , то́йже . С=видѣ́тели сᲂдѣ́ѧннымъ и҆мꙋ́ще мы́сленыѧ
а҆́нг҃лы , и҆з̾бере́мъ чи́стѡ пᲂжи́ти дш҃е мᲂѧ̀ , вᲂпїю́ще , блгⷭ҇ве́нъ є҆сѝ
гдⷭ҇и бж҃е ѻ҆ц҃ъ на́шихъ . =вⷤ . О=у҆́глемъ ѡ҆чище́ныи прⷭ҇то́лꙋ твᲂемꙋ̀
пред̾стᲂѧ́щїѧ зри́тъ серафи́мы , бжⷭ҇твеныи вᲂпїѧ́ше и҆са́їѧ , блгⷭ҇ве́нъ
є҆сѝ гдⷭ҇и бж҃е ѻ҆ц҃ъ на́шихъ . =боⷢ҇ . Ч=и́ни беспло́тныхъ , дв҃о ꙗ҆́вѣ
превᲂсхо́диши , си́хъ бо твᲂрца̀ ро́ждьши и҆ гдⷭ҇а . бл҃гᲂслᲂве́нъ пречⷭ҇таѧ
пло́дъ твᲂегѡ̀ чре́ва .

=пѣ́снь , и҃ . і҆рмо́с̾ . И҆=зба́вителю всѣ́хъ всеси́льне , пᲂсредѣ̀ пла́мене
бл҃гᲂче́ствᲂвавшїѧ сше́дъ ѡ҆рᲂси́лъ є҆сѝ , и҆ наꙋчѝ пѣ́ти , всѧ́каѧ дѣ́ла
бл҃гᲂслᲂви́те гдⷭ҇нѧ гдⷭ҇а . ~Ꙗ҆ви́хсѧ ᲂу҆пᲂдо́бленъ скᲂтѡ́мъ без̾слᲂве́снымъ ,
и҆ пᲂд̾клᲂни́хсѧ страсте́мъ , сло́ве бж҃їи пребез̾нача́льне , ѡ҆брати́въ мѧ
спасѝ , вᲂпїю́ща , блгⷭ҇ви́те всѧ̀ дѣ́ла гдⷭ҇нѧ гдⷭ҇а . ~Ѡ҆зᲂба̀ ве́прь ,
пᲂзᲂба̀ є҆ди́нᲂкъ мѧ сп҃се , ꙗ҆́кᲂже винᲂгра́дъ вᲂз̾дѣ́ланныи дх҃ᲂмъ сп҃се .
ѿ ни́хже и҆зба́ви мѧ сло́ве , и҆ плᲂдᲂно́сна дᲂбрᲂдѣ́тельми а҆́бїе сѝ
пᲂкажѝ . =мⷱ҇ꙋ . Ѡ҆=брᲂще́нїѧ крᲂвна́ѧ , ѡ҆червлени́ша багрѧни́цꙋ ва́мъ
бг҃ᲂтка́ннꙋю , є҆ю́же ᲂу҆краси́стесѧ мч҃нцы , вѣнцы̀ нᲂсѧ́ще пᲂбѣ́ды и҆́же
в̾ вы́шнихъ цр҃ю вѣ́чнᲂмꙋ пред̾ста́сте . =мⷱ҇ꙋ . С=щ҃е́ннᲂе мч҃нкѡмъ
сᲂсло́вїе , несвѧще́ннᲂе раз̾рꙋшѝ сᲂгла́сїе , без̾зако́ннᲂвати
пᲂвелѣва́ющеє . и҆ зако́нно пᲂстрада́въ , ѿ влⷣки всѣ́хъ зако́нно вѣнча́сѧ .
=боⷢ҇ . Б=л҃гᲂслᲂви́тъ всѧ̀ тва́рь ржⷭ҇тво́ ти , бл҃гᲂслᲂве́ньми на́съ
вѣнча́вшаго , и҆ ѿ клѧ́твы и҆зе́мшаго , всебл҃гᲂслᲂве́наѧ , є҆ди́на
препрᲂсла́вленаѧ , ꙗ҆́же ро́дъ на́шъ ѡ҆бл҃гᲂда́тившаѧ .

=и҆́нъ і҆рмо́съ , то́йже . Ꙗ҆́=кѡ сы́и живо́тъ без̾сме́ртныи без̾сме́ртнᲂмꙋ
живᲂтꙋ̀ причаща́тисѧ зижди́тельнѣ сᲂтвᲂри́лъ є҆сѝ а҆́нг҃лы . и҆ наꙋчѝ
вᲂспѣ́ти , блгⷭ҇ви́те всѧ̀ тва́рь гдⷭ҇нѧ гдⷭ҇а . =вⷤ . М=ы́слено ѡ҆бстᲂѧ́ще тѧ̀
а҆рха́нг҃ли , непреста́нными гла́сы вᲂспѣва́ютъ . бг҃ᲂлѣ́пнѡ чтꙋ́ще ꙗ҆́кѡ влⷣкꙋ
всѣ́хъ . бл҃гᲂслᲂви́те всѧ̀ дѣ́ла гдⷭ҇нѧ гдⷭ҇а . =боⷢ҇ . З=ако́ннїи ѻ҆́брази
прᲂѡбража́хꙋ тѧ̀ всебл҃же́ннаѧ ро́ждьшꙋю бг҃а . ве́щи пло́тьстѣй сᲂєдинѧ́ема ,
и҆́же пре́жде невеще́ственᲂе сꙋщество̀ бжⷭ҇твенᲂе . блгⷭ҇ви́мъ дв҃о ржⷭ҇тво̀
твᲂѐ . =та́же , пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆ =пᲂкло́ны .

=пѣ́снь , ѳ҃ . і҆рмо́съ . Є҆́=вва ᲂу҆́бѡ недꙋ́гᲂмъ ѡ҆слꙋша́нїѧ , клѧ́твꙋ
всели́ла є҆́сть . ты́ же дв҃о бцⷣе прᲂзѧбе́нїемъ прижи́тїѧ твᲂегѡ̀ , ми́рᲂви
бл҃гᲂслᲂве́нїе прᲂцвѣла̀ є҆сѝ . тѣ́мъ тѧ̀ всѝ велича́емъ . ~Сѐ пᲂкаѧ́нїѧ
вре́мѧ дш҃е мᲂѧ̀ , что̀ лѣни́мсѧ ; что̀ сно́мъ пᲂгрꙋжа́емсѧ ; ᲂу҆ны́нїѧ
да ѿстꙋ́пимъ , ᲂу҆кра́симъ свѣщѝ ма́слᲂмъ бл҃гᲂтвᲂре́нїѧ ꙗ҆́кᲂже пи́шетъ ;
да не ѡ҆ста́немъ внѣ̀ ᲂу҆́дꙋ двере́й рыда́ющи . ~До́ндеже є҆́сть вре́мѧ
пᲂка́ѧтисѧ , ѡ҆брати́сѧ ѿ ѕѡ́лъ свᲂи́хъ дш҃е мᲂѧ̀ , и҆́хже сᲂдѣ́ѧла є҆сѝ
вѣ́дѣнїемъ и҆ невѣ́дѣнїемъ . и҆ вᲂзᲂпѝ ко и҆́же всѧ̀ вѣ́дꙋщемꙋ .
сᲂгрѣши́хъ ти прᲂстѝ влⷣко , и҆ негнꙋша́йсѧ менѐ недᲂсто́йнаго . =мⷱ҇ꙋ .
С=ᲂбра̀ хрⷭ҇то́съ страда́вшїѧ ст҃ы́ѧ ꙗ҆вле́ннѣйше , ѿ всѧ́кихъ гра́дъ и҆
стра́нъ , в̾ мѣ́ста сла́внаѧ и҆ во страны̀ пᲂко́йныѧ . и҆ ны́нѣ первᲂро́дныхъ
прᲂсвѣща́ютъ цр҃кᲂвь веселѧ́щесѧ . =мⷱ҇ꙋ . В=сечⷭ҇тна́ѧ ра́ка мч҃нкъ твᲂи́хъ
гдⷭ҇и , лꙋча́ми бжⷭ҇твенагѡ дх҃а ѡ҆зарѧ́ема , пресла́внᲂе и҆сцѣле́нїемъ
и҆спꙋща́етъ свѣ́тлᲂсть , и҆ разᲂрѧ́етъ недꙋ́гѡвъ пᲂмраче́нїе , є҆ди́не
мнᲂгᲂмлⷭ҇тиве . =боⷢ҇ . Ѿ= свѣ́та и҆́же в̾ тебѣ̀ бг҃ᲂневѣ́сто зарѧ́ми , дш҃ꙋ
мᲂю̀ прᲂсвѣтѝ . и҆ лежа́ща в̾ ро́вѣ пᲂги́бельнѣмъ вᲂста́ви , врагѝ сᲂкрꙋша́ющи
ѡ҆скᲂрблѧ́ющихъ срⷣце мᲂѐ прⷭ҇нѡ , и҆ к̾ страсте́мъ пᲂрѣва́ющихъ мѧ .

=и҆́нъ , і҆рмо́съ . Т=а́йна бж҃їѧ несказа́ннаѧ . ~И҆́же ᲂу҆ма̀ рᲂди́телѧ и҆
пред̾лᲂжи́телѧ сн҃ꙋ и҆ дх҃ꙋ пᲂю́ще а҆́нг҃ли , ны́нѣ к̾ на́мъ бжⷭ҇твеныѧ
бл҃гᲂда́ти пᲂдаѧ́нїѧ , ско́рѡ и҆спрᲂша́ти ᲂу҆се́рдствꙋйте . =вⷤ . К=раснѡ̀
ᲂу҆дᲂбрѧ́еми , нетлѣ́нїѧ да́рᲂмъ и҆ бл҃гᲂда́тїю , бжⷭ҇твенїи а҆рха́нг҃ли ,
тебѣ̀ бл҃гᲂда́телѧ и҆ и҆сто́чника хрⷭ҇тѐ прⷭ҇нᲂтекꙋ́щаго бг҃ᲂнача́лїѧ , пᲂю́ще
велича́ютъ . =боⷢ҇ . Н=евѣ́стникъ вᲂплᲂще́нїѧ неи҆зрече́ннагѡ , и҆ черто́гъ
ѡ҆дш҃евле́нъ , и҆ кᲂвче́гъ зако́на бл҃гᲂда́ти тѧ̀ бг҃ᲂмт҃и , вѣ́рнїи свѣ́мы .
тѣ́мже тѧ̀ непреста́ннѡ велича́емъ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стихѣ́ры , пᲂкаѧ́нны . гла́съ , д҃ . Ѡ҆=мы́й мѧ слеза́ми
мᲂи́ми сп҃се , ꙗ҆́кѡ ѡ҆скверни́хсѧ мно́гими грѣхѝ . тѣ́мже и҆ припа́даю ти ,
сᲂгрѣши́хъ бж҃е и҆ пᲂми́лꙋй мѧ .

=сти́хъ : и҆спо́лнихᲂмсѧ за ᲂу҆́тра . Ѻ҆=вча̀ є҆́смь слᲂве́снаго ти ста́да ,
и҆ к̾ тебѣ̀ прибѣга́ю па́стырю до́брᲂмꙋ , взыщѝ менѐ заблꙋ́ждьшаго бж҃е и҆
пᲂми́лꙋй мѧ .

=сти́хъ : и҆ бꙋ́ди свѣ́тлᲂсть гдⷭ҇а бг҃а . мⷱ҇ꙋ . К=то̀ не ᲂу҆жаса́етсѧ зрѧ̀ ,
ст҃і́и мч҃нцы по́двига до́брагѡ ва́шегѡ , и҆́мже пᲂдвиза́стесѧ ; ка́кѡ во́ плᲂти
сꙋ́ще , беспло́тнаго врага̀ пᲂбѣди́сте ; хрⷭ҇та̀ и҆спᲂвѣ́дающе , и҆ крⷭ҇то́мъ
вᲂѡ҆рꙋжи́вшесѧ . тѣ́мже дᲂсто́йнѡ ꙗ҆ви́стесѧ бѣсо́мъ прᲂгᲂни́тели , и҆
ва́рварѡмъ пᲂбѣди́тели . непреста́ннѡ мᲂли́тесѧ спасти́сѧ дш҃а́мъ на́шимъ .
=сла́ва , и҆ ны́нѣ , боⷢ҇ . Б=цⷣе всѣ́мъ цр҃це , правᲂсла́внымъ пᲂхвало̀ ,
є҆рети́чествꙋющихъ шата́нїѧ разᲂрѝ , и҆ ли́ца и҆́хъ пᲂсрамѝ , не кла́нѧющихсѧ
ни чтꙋ́щихъ , пречⷭ҇таѧ честны́и ѻ҆́бразъ тво́й .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ пᲂнедѣ́льникъ , бл҃же́нны . гла́съ , д҃ .=

~Дре́ва ра́ди а҆да́мъ раѧ̀ бы́сть и҆з̾селе́нъ , дре́ва же ра́ди крⷭ҇тнагѡ
разбо́йникъ в̾ ра́й всели́сѧ . ѻ҆́въ ᲂу҆́бѡ вкꙋ́шъ , за́пᲂвѣдь престꙋпѝ
сᲂтво́ршагѡ и҆̀ . ѻ҆́въ же сраспина́емь , бг҃а тѧ̀ и҆спᲂвѣ́да таѧ́щагᲂсѧ ,
пᲂмѧни́ мѧ вᲂпїѧ̀ , во црⷭ҇твїи сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
П=а́че всѣ́хъ чл҃къ на землѝ а҆́зъ сᲂгрѣши́хъ , и҆ бᲂю́сѧ та́мѡ
нелицемѣ́рнагѡ ти сꙋди́ща пребл҃гі́и , на не́мже не ѡ҆сꙋже́на мѧ сᲂблюдѝ
тᲂгда̀ , и҆ ѿ мꙋ́ки и҆зба́ви . пᲂдаѧ́ ми пᲂкаѧ́нїе ѡ҆мыва́ющеє всѧ́кїѧ
скве́рны , ꙗ҆́кѡ чл҃кᲂлю́бецъ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Х=ерꙋви́ми , и҆ серафи́ми ,
вла́сти , престо́ли , а҆рха́нг҃ли , гдⷭ҇ьствїѧ вкꙋ́пѣ , и҆ си́лы , ст҃і́и
а҆́нг҃ли , нача́ла высᲂча́йшаѧ , влⷣцѣ всѣ́хъ ны́нѣ пред̾стᲂѧ́ще ,
сᲂгрѣше́нїемъ ѡ҆ставле́нїе и҆спрᲂси́те , всѣ́мъ вᲂпїю́щимъ вѣ́рнѡ , пᲂмѧнѝ
на́съ во црⷭ҇твїи сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
П=римѣша́ющесѧ ѻ҆гню̀ , хвра́стнꙋю пре́лесть пᲂпали́сте страстᲂно́сцы
хрⷭ҇то́вы , и҆ мно́жествᲂмъ ва́шеѧ кро́ве , глꙋби́ннагѡ ѕмі́ѧ ѿ ню́дъ
ᲂу҆дави́сте всехва́льнїи , пᲂбѣ́дꙋ взе́мше . и҆ с̾ вы́шними во́инствы
ра́дꙋетесѧ , мᲂлѧ́щесѧ прилѣ́жнѡ спасти́сѧ на́мъ .

=сла́ва . Т=рисо́лнечнаѧ зарѐ , ꙗ҆́же в̾ мирски́хъ сїѧ́ющаѧ
и҆спᲂлне́нїѧхъ , дш҃и мᲂеѧ̀ лю́тыѧ ѿгна́вши стра́сти , низ̾пᲂслѝ мнѣ̀ свѣ́та
сїѧ́нїе и҆ ѡ҆чище́нїе , и҆́же вѣ́рᲂю ны́нѣ зᲂвꙋ́щꙋ , без̾нача́льнᲂмꙋ
рᲂди́телю , сн҃ꙋ сᲂпресто́льнꙋ , и҆ дх҃ꙋ . трⷪ҇це вседѣ́тельнаѧ си́ло ,
спаси́ мѧ бж҃е .

=и҆ ны́нѣ . С=ᲂгрѣша́ющаго при́снѡ , и҆ лѣ́нᲂстїю всегѡ̀ сᲂдержи́ма ᲂу҆ще́дри
чⷭ҇таѧ , и҆ пᲂкаѧ́нїѧ ѻ҆бразы̀ ᲂу҆до́бри , даю́щи ᲂу҆миле́нїе недᲂꙋмѣ́ннѣй
дш҃и мᲂе́й , пречⷭ҇таѧ наде́жде непᲂсты́днаѧ . и҆́же любо́вїю пᲂю́щихъ тѝ ,
и҆ вᲂпїю́щихъ вѣ́рнѡ , пᲂмѧнѝ и҆ на́съ дв҃о всепѣ́таѧ .



