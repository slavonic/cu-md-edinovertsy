В=ъ четверто́къ , ве́черъ . на гдⷭ҇и вᲂзва́хъ , стихѣ́ры , крⷭ҇тны . гла́съ ,
д҃ . поⷣ . д=а́лъ є҆сѝ зна́менїе . з=апѣ́въ : ꙗ҆́кѡ ѿ тебѐ ѡ҆чище́нїе
є҆́сть . Є҆=гда́ тѧ распина́ема тва́рь всѧ̀ ви́дѣвши ,꙳ и҆змѣнѧ́шесѧ и҆
трепета́ше .꙳ землѧ́ же трѧсꙋ́щисѧ всѧ̀ кᲂлеба́шесѧ ,꙳ дᲂлгᲂтерпѣли́ве сло́ве ,꙳
и҆ за́вѣса цр҃ко́внаѧ ꙳ стра́хᲂмъ раздира́шесѧ ,꙳ дᲂсажа́емꙋ тебѣ̀ ,꙳ и҆
ка́менїемъ распада́шесѧ ѿ́ страха ,꙳ и҆ сл҃нце лꙋчѝ скры̀ ,꙳ твᲂрца̀ свᲂегѡ̀
разꙋмѣ́вше тѧ̀ .

=ᲂу҆пᲂва̀ дꙋша̀ мᲂѧ̀ на́ гдⷭ҇а . К=а́кѡ без̾зако́ннѣйшїи сᲂбо́ръ ,꙳ дерзнꙋ̀
ѡ҆сꙋди́ти тѧ̀ ,꙳ сꙋдїю̀ без̾сме́ртнаго ,꙳ зако́нъ да́вшаго в̾ пꙋсты́ни
дре́вле ,꙳ мѡѷсе́ю бг҃ᲂви́дцꙋ ;꙳ ка́кѡ жи́знь всѧ́ческимъ ,꙳ на́ древѣ зрѧ́ще
ᲂу҆ме́рша ,꙳ бᲂѧ́щесѧ нетрепета́хꙋ ,꙳ ꙗ҆́кѡ вѣкѡ́мъ сꙋ́ща цр҃ѧ и҆ гдⷭ҇а ꙳ и҆
влⷣкꙋ тва́ри .

=да ᲂу҆пᲂва́етъ і҆зра́иль на́ гдⷭ҇а . Р=астерза́етсѧ рꙋкᲂписа́нїе ,꙳ є҆́же
ѿ́ вѣка а҆да́ма пра́ѻ҆ц҃а ,꙳ прᲂбᲂде́нїемъ твᲂи́хъ ре́бръ мнᲂгᲂмлⷭ҇тиве .꙳ и҆
ѿринᲂве́ннᲂе є҆стество̀ чл҃ческᲂе ,꙳ крᲂпле́нїемъ кро́ве твᲂеѧ̀ ѡ҆ст҃и́сѧ ,꙳
зᲂвы́и , сла́ва бл҃гᲂꙋтро́бїю тѝ ,꙳ сла́ва бжⷭ҇твенᲂмꙋ ꙳ распѧ́тїю твᲂемꙋ̀ ,꙳
і҆с҃е всеси́льне ,꙳ сп҃се дш҃а́мъ на́шимъ .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , прест҃ѣ́й бцⷣѣ . гла́съ , д҃ . поⷣ . ꙗ҆́=кѡ
до́блѧ . з=апѣ́въ : ѿ всѣ́хъ без̾зако́нїи є҆гѡ̀ . Н=а крⷭ҇тѣ́ тѧ ꙳ ꙗ҆́кѡ
ᲂу҆зрѣ̀ пригвᲂжде́на гдⷭ҇и ,꙳ а҆́гница и҆ мт҃и твᲂѧ̀ дивлѧ́шесѧ .꙳ и҆ что̀
видѣ́нїе взыва́ше ,꙳ сн҃е вᲂжделѣ́нне ,꙳ сїѧ́ ти невѣ́рныи сᲂбѡ́ръ ꙳ вᲂз̾дадѐ
без̾зако́нныи ,꙳ и҆́же мно́гихъ твᲂи́хъ чꙋде́съ наслади́выисѧ ;꙳ но сла́ва
не и҆з̾гл҃аннᲂмꙋ ,꙳ сᲂше́ствїю твᲂемꙋ̀ влⷣко .

=пᲂхвали́те є҆гѡ̀ всѝ лю́дїє . Н=а крⷭ҇тѣ́ тѧ ꙳ ꙗ҆́кѡ ᲂу҆зрѣ̀ пригвᲂжде́на
гдⷭ҇и ,꙳ а҆́гница и҆ мт҃и твᲂѧ̀ дивлѧ́шесѧ .꙳ и҆ что̀ видѣ́нїе взыва́ше ,꙳ сн҃е
вᲂжделѣ́нне ,꙳ сїѧ́ ти невѣ́рныи сᲂбѡ́ръ ꙳ вᲂз̾дадѐ без̾зако́нныи ,꙳ и҆́же
мно́гихъ твᲂи́хъ чꙋде́съ наслади́выисѧ ;꙳ но сла́ва не и҆з̾гл҃аннᲂмꙋ ,꙳
сᲂше́ствїю твᲂемꙋ̀ влⷣко .

=и҆ и҆́стина гдⷭ҇нѧ пребыва́етъ во́ вѣки . А҆́=гньца и҆ па́стырѧ тѧ̀ ,꙳ ꙗ҆́кѡ
ви́дѣ на́ древѣ ꙳ а҆́гница ро́ждьшаѧ ,꙳ рыда́ше мт҃рьски ,꙳ тебѣ̀ вѣща́ше ,꙳
сн҃е любе́знѣйшїи ка́кѡ на́ древѣ крⷭ҇тнѣмъ ,꙳ пᲂвѣ́шенъ бы́сть
дᲂлгᲂтерпѣли́ве ;꙳ ка́кѡ рꙋ́цѣ и҆ но́зѣ твᲂѝ сло́ве ,꙳ пригвᲂзди́шасѧ
ѿ без̾зако́нныхъ ,꙳ и҆ кро́вь свᲂю̀ и҆злїѧ́лъ є҆сѝ влⷣко .

=сла́ва , и҆ ны́нѣ , крⷭ҇тᲂбоⷢ҇ .= ~Ꙗ҆́кѡ ᲂу҆зрѣ́ тѧ гдⷭ҇и дв҃аѧ ,꙳ и҆
мт҃и твᲂѧ̀ на крⷭ҇тѣ̀ пᲂвѣ́шена ,꙳ дивлѧ́шесѧ и҆ взира́ющи гл҃аше ,꙳ что́ ти
вᲂз̾да́ша ꙳ и҆́же мно́гихъ твᲂи́хъ даро́въ ,꙳ насла́ждьшїисѧ влⷣко .꙳ но
мᲂлю́сѧ , не ѡ҆ста́ви менѐ ,꙳ є҆ди́нꙋ в̾ ми́рѣ ,꙳ но пᲂтщи́сѧ вᲂскрⷭ҇нꙋ́ ти ,꙳
сᲂвᲂставлѧ́ѧ пра́ѻ҆ц҃а .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , крⷭ҇тны . гла́съ , д҃ . Ѻ҆=рꙋ́жїе
непᲂбѣди́мᲂе хрⷭ҇тѐ , крⷭ҇тъ тво́й на́мъ да́лъ є҆сѝ , и҆ си́мъ пᲂбѣжда́емъ
прило́ги чꙋжа́гѡ .

=сти́хъ : к̾ тебѣ̀ вᲂзведо́хъ ѻ҆́чи мᲂѝ . В=сегда̀ и҆мꙋ́ще хрⷭ҇тѐ крⷭ҇тъ
тво́й на́ пᲂмᲂщь , сѣ́ти вра́жїѧ ᲂу҆до́бнѣ пᲂпира́емъ .

=сти́хъ : пᲂми́лꙋй на́съ . мⷱ҇ꙋ . П=рᲂславлѧ́ѧисѧ в̾ па́мѧтехъ ст҃ы́хъ
твᲂи́хъ хрⷭ҇тѐ бж҃е , и҆ ѿ ни́хъ ᲂу҆мᲂле́нъ быва́ѧ , низ̾пᲂслѝ на́мъ ве́лїю
млⷭ҇ть . =сла́ва , и҆ ны́нѣ , крⷭ҇тᲂбоⷢ҇ .= ~Нерыда́й менѐ мт҃и , зрѧ́щи
на́ древѣ пᲂвѣ́шена свᲂегѡ̀ сн҃а и҆ бг҃а , и҆́же на вᲂда́хъ пᲂвѣ́сившаго зе́млю
неѡ҆держи́мо , и҆ всю̀ тва́рь сᲂзда́вшаго . и҆́бо вᲂста́нꙋ и҆ прᲂсла́влюсѧ , и҆
а҆́дᲂва ца́рьствїѧ сᲂкрꙋшꙋ̀ крѣ́пᲂстїю , и҆ пᲂтреблю̀ є҆гѡ̀ всю̀ си́лꙋ , и҆
ᲂу҆́зники и҆зба́влю , ѿ ѕлᲂдѣ́йства є҆гѡ̀ ꙗ҆́кѡ милᲂсе́рдъ , и҆ ѻ҆ц҃ꙋ свᲂемꙋ̀
приведꙋ̀ ꙗ҆́кѡ чл҃кᲂлю́бецъ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ четверто́къ , на па́вечерницѣ . кано́нъ , прест҃ѣ́й бцⷣѣ . гла́съ , д҃ .
пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ дх҃а , и҆ сло́во
ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆ вᲂспᲂю̀ ра́дꙋѧсѧ тᲂѧ̀
чꙋдеса̀ . =запѣ́в̾ : прест҃а́ѧ гжⷭ҇е бцⷣе спасѝ на́съ . Т=ы̀ є҆ди́на
застꙋпле́нїе прибѣ́жище и҆ храни́тельница , рабѡ́мъ твᲂи́мъ є҆сѝ
бг҃ᲂрᲂди́тельнице чⷭ҇таѧ . сегѡ̀ ра́ди припа́даю ти и҆ зᲂвꙋ̀ , спаси́ мѧ
ѡ҆каѧ́ннаго ꙗ҆́кѡ млⷭ҇тива . ~Дѣѧ́нїѧ скве́рнаѧ , со́вѣсть мᲂю̀ ра́нѧтъ ,
пред̾ лице́мъ нᲂсѧ́щи си́хъ ѡ҆бличе́нїе , ᲂу҆скᲂрѝ влⷣчце и҆ по́мᲂщь бꙋ́ди
мѝ , пре́жде кᲂнчи́ны и҆зба́ви и҆ спаси́ мѧ . =сла́ва . Ѡ҆=ст҃ѝ влⷣчце
ѡ҆скверне́нᲂе срⷣце мᲂѐ ꙗ҆́же прест҃о́е сло́во ро́ждьшаѧ , и҆ сꙋ́щаѧ всѣ́хъ
ст҃ѣ́йша вы́шнихъ си́лъ , є҆ди́на всепѣ́таѧ . =и҆ ны́нѣ . Н=а тѧ̀ наде́жꙋ
мᲂегѡ̀ спасе́нїѧ вᲂз̾лᲂжи́хъ , и҆ к̾ тебѣ̀ бл҃гᲂꙋтро́бнѣй вѣ́рᲂю прибѣго́хъ ,
непре́зри менѐ наде́же ненаде́жнымъ , нижѐ ꙗ҆ви́ мѧ ѡ҆бра́дᲂванїе бѣсо́мъ .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Ро́сꙋ твᲂегѡ̀ бл҃гᲂꙋтро́бїѧ пᲂда́ждь ми
пренепᲂро́чнаѧ чⷭ҇таѧ , грѣхо́внымъ ѕно́емъ та́ющемꙋ . и҆ печа́ль сама̀
ᲂу҆стꙋжа́ющими , и҆ ра́дᲂсть бжⷭ҇твенꙋю пᲂдаю́щи . ~Оу҆ма̀ мᲂегѡ̀ тмꙋ̀
разрꙋшѝ , бцⷣе свѣ́тᲂмъ и҆́же в̾ тебѣ̀ ꙗ҆́кѡ бл҃га̀ , и҆ мᲂлю́сѧ пᲂкаѧ́нїѧ мѧ
ѻ҆бразы̀ ᲂу҆тверди́ти ꙗ҆́кѡ ще́дра и҆ мнᲂгᲂмлⷭ҇тива , да спаса́емь ᲂу҆блажа́ю
тѧ . =сла́ва . К=рᲂпле́нїемъ млⷭ҇ти твᲂеѧ̀ дв҃о бг҃ᲂра́дᲂваннаѧ ᲂу҆́глїе
пᲂгасѝ мᲂи́хъ страсте́й , и҆ ᲂу҆га́сшїи свѣти́льникъ срⷣца мᲂегѡ̀ вᲂжзѝ ,
златы́и свѣ́щниче всенепᲂро́чнаѧ . =и҆ нн҃ѣ . П=ᲂтᲂплѧ́етъ мѧ вᲂлна̀
грѣхо́внаѧ , и҆ бꙋ́рѧ без̾мѣ́стныхъ пᲂмышле́нїи , ᲂу҆млрⷭ҇дисѧ всенепᲂро́чнаѧ ,
и҆ рꙋ́кꙋ ми по́мᲂщи ꙗ҆́кѡ млⷭ҇тива прᲂстрѝ , да спаса́емь ᲂу҆блажа́ю тѧ .

=пѣ́снь , д҃ . і҆рмо́с̾ . Н=еи҆зслѣ́днᲂмꙋ бж҃їю сᲂвѣ́тꙋ , є҆́же ѿ дв҃ы
вᲂплᲂще́нїе тебѐ вы́шнѧгѡ , пррⷪ҇къ а҆вва́кꙋмъ дивѧ́сѧ вᲂпїѧ́ше , сла́ва
си́лѣ твᲂе́й гдⷭ҇и . ~Ꙗ҆́же всепречꙋ́днаѧ мт҃и бж҃їѧ , вᲂсїѧ́й ми пᲂкаѧ́нїѧ
зарю̀ , раз̾рѣшѝ мра́къ ѡ҆каѧ́нныѧ ми дш҃и , и҆ ѿженѝ дв҃о , лꙋка́ваѧ
пᲂмышле́нїѧ срⷣца мᲂегѡ̀ . ~Тѧ̀ ѡ҆чисти́лище всѣ́мъ челᲂвѣ́кѡмъ вѣ́рᲂю мᲂлю̀
бл҃гᲂслᲂве́наѧ и҆ прᲂшꙋ̀ , млⷭ҇тива ми сꙋдїю̀ сн҃а твᲂегѡ̀ сᲂтвᲂрѝ , ꙗ҆́кѡ
да хвала́ми прᲂславлѧ́ю тѧ . =сла́ва . С=мире́ннᲂе є҆ди́на чⷭ҇таѧ , и҆
прᲂкаже́ннᲂе срⷣце мᲂѐ нечи́стыми страсте́й наведе́нїи , ꙗ҆́кѡ вра́чь
и҆сцѣлѝ . и҆ ѿ рꙋкѝ бѣсо́вскїѧ и҆схи́ти . =и҆ ны́нѣ . Г=лаго́лᲂмъ
бг҃ᲂдх҃нᲂве́нымъ пре́жде а҆вва́кꙋмъ го́рꙋ тѧ̀ чи́стꙋ , и҆ присѣ́ннꙋ бжⷭ҇твенныи
наречѐ прише́дшагѡ ѿ ю҆́га . и҆ тᲂбо́ю вᲂплᲂща́ема влⷣчце , вᲂзвѣща́ѧ
ꙗ҆вле́ннѣйше .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бо бракᲂнеи҆скꙋси́маѧ дв҃це , прїѧ́тъ во ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Оу҆мерщве́нъ страстьмѝ , и҆ пᲂмышле́нїи всенепᲂро́чнаѧ ,
к̾ щедро́тамъ тѝ прибѣга́ю , и҆ к̾ те́плᲂмꙋ твᲂемꙋ̀ притека́ю влⷣчце кро́вꙋ и҆
по́мᲂщи , ꙗ҆́же жи́знь є҆ди́на ро́ждьшаѧ срⷣце мᲂѐ ѡ҆живѝ . ~Ѻ҆рꙋ́жїемъ
снѣде́на мѧ грѣхо́внымъ , и҆сцѣлѝ дѣ́йственымъ сѝ лѣкᲂва́нїемъ , ꙗ҆́же сп҃са
ро́ждьшаѧ гдⷭ҇а , кᲂпїе́мъ ᲂу҆ѧ́звенаго менѐ ра́ди пречⷭ҇таѧ , и҆ ᲂу҆ѧ́звивша
срⷣце ѕмі́ево . =сла́ва . О=у҆ма̀ мᲂегѡ̀ ᲂу҆врачꙋ́й сᲂкрꙋше́нїѧ
пренепᲂро́чнаѧ , и҆ и҆сцѣлѝ стра́сти дш҃и мᲂеѧ̀ , и҆ ᲂу҆ны́нїѧ тмꙋ̀ пᲂтребѝ ,
ꙗ҆́кѡ да во хвале́нїи тѧ пᲂю̀ приснᲂблаже́ннꙋю , бцⷣе всепѣ́таѧ . =и҆ ны́нѣ .
Г=ро́здъ винᲂгра́да є҆го́же вᲂзрастѝ дв҃а , на́ древѣ ви́сѧща ви́дѣвши , ча́до
вᲂпїѧ́ше вино̀ и҆ска́паѧи . пїѧ́нство ѿпꙋща́ѧ врагѡ́мъ всꙋ́е распе́ншимъ тѧ̀ ,
и҆́же во все́мъ дᲂлгᲂтерпѣли́ваго .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднество , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~И҆́же є҆ди́на всѣ́мъ по́мᲂщь , пᲂмᲂзѝ
на́мъ бѣдꙋ́ющимъ , и҆ рꙋ́кꙋ пᲂда́ждь , и҆ к̾ приста́нищꙋ напра́ви спасе́нᲂмꙋ ,
є҆ди́на бг҃ᲂбл҃гᲂда́тнаѧ . ~И҆стѧза́нїѧ мѧ̀ пречⷭ҇таѧ , в̾ ча́съ стра́шныи ты̀
и҆схи́ти , ѿ бѣсо́въ ѕлы́ѧ пре́лести , и҆ сꙋда̀ и҆ ѻ҆гнѧ̀ и҆ тмы̀ и҆ мꙋ́ки .
=сла́ва . П=ѣснᲂсло́влю тѧ всепѣ́таѧ сла́влю чⷭ҇тна́ѧ вели́чїѧ ти , тѣ́мже
нечи́стыхъ мѧ̀ страсте́й свᲂбᲂдѝ , и҆ вѣ́чнѣй сла́вѣ спᲂдо́би . =и҆ ны́нѣ .
П=ѣ́ти тѧ̀ до́лжни є҆смы̀ , но вᲂи́стинꙋ по дᲂстᲂѧ́нїю немо́жемъ . тѣ́мже
пᲂе́мъ тѧ̀ , мᲂлча́нїемъ чтꙋ́ще несказа́ннᲂе є҆́же на тебѣ̀ дв҃о сᲂдѣ́ѧннᲂе
та́инство .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , д҃ . Н=а
крⷭ҇тѣ́ тѧ вᲂзвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твᲂѧ̀ сло́во бж҃їе ,
мт҃рьски рыда́ющи вѣща́ше ; что̀ но́вᲂе и҆ стра́ннᲂе сѐ чꙋ́до сн҃е мо́й ;
ка́кѡ жи́знь всѣ́хъ вкꙋша́еши сме́рть ; ѡ҆живи́ти ме́ртвыѧ хᲂтѧ̀ , ꙗ҆́кѡ
млрⷭ҇дъ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
но ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . ~Непремѣ́ннаго ро́ждьши є҆ди́на
бг҃ᲂбл҃гᲂда́тнаѧ , мᲂли́сѧ чⷭ҇таѧ десни́цею є҆гѡ̀ премѣни́ти ми ᲂу҆́мъ
къ лꙋ́чшимъ , лю́тѣ премѣне́ныи бѣсо́вскими и҆скꙋше́нїи . ~Цр҃ца дв҃аѧ
ро́ждьшаѧ цр҃ѧ хрⷭ҇та̀ , ᲂу҆ще́дри и҆ спаси́ мѧ , страстьмѝ преклᲂне́наго ,
вѣ́рᲂю ᲂу҆твердѝ , и҆ наста́ви мѧ ко спасе́нїѧ стезѝ , вѣ́рнымъ спасе́нїе .
=сла́ва . Ѡ҆=чище́нїе ми бꙋ́ди пренепᲂро́чнаѧ , к̾ ро́ждьшемꙋсѧ и҆з̾ тебѐ , и҆
ѡ҆ставле́нїѧ лю́тымъ дᲂлгѡ́мъ пᲂда́ждь ми , и҆ црⷭ҇твїѧ бж҃їѧ бжⷭ҇твеныи
вхо́дъ и҆ пи́щи вᲂспрїѧ́тїѧ , и҆ свѣ́та прича́стїе . =и҆ ны́нѣ .
В=сенепᲂро́чнаѧ мр҃і́е , и҆ без̾мѣ́рнаѧ бл҃гᲂстїю , ꙗ҆́же бг҃а пло́тїю
ро́ждьшаѧ дв҃о неи҆скꙋсᲂбра́чно . тᲂго̀ мᲂлѝ чи́стаѧ всѧ́кїѧ на́съ и҆зба́вити
печа́ли и҆ грѣха̀ .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емо , ны́нѣ же дѣ́йствꙋемо ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Блꙋ́дно житїѐ и҆зжи́въ и҆ всѧ́кꙋ скве́рнꙋ сᲂдѣ́лавъ ,
трепе́щꙋ сꙋди́ща , трепе́щꙋ и҆стѧза́нїѧ , трепе́щꙋ и҆ ѿвѣ́та ѡ҆сꙋже́нїѧ
мᲂегѡ̀ . пᲂми́лꙋй дш҃ꙋ мᲂю̀ ѡ҆каѧ́ннꙋю чи́стаѧ , и҆ пре́жде сме́рти
прᲂсвѣще́нїе ми пᲂда́ждь . ~На тѧ̀ всю̀ наде́жꙋ спасе́нїѧ мᲂегѡ̀ вᲂз̾лᲂжи́хъ ,
бг҃ᲂмт҃и неи҆скꙋсᲂбра́чнаѧ , и҆ тебѐ на́ пᲂмᲂщь призыва́ю всегда̀ , спаси́ мѧ
ѿ печа́лей , и҆ напа́стей врага̀ , и҆ разрѣшѝ плѣни́цы ѕѡ́лъ мᲂи́хъ , и҆
ѿ вѣ́чныѧ тмы̀ и҆схи́ти мѧ . =сла́ва . Ꙗ҆=ви́сѧ а҆́нг҃лъ вы́шши , бг҃а
неи҆зрече́ннѡ вᲂплᲂти́вши , сегѡ̀ ᲂу҆́бѡ мᲂлѝ влⷣчце всенепᲂро́чнаѧ ,
плᲂтьски́хъ и҆скꙋше́нїи вы́шшꙋ бы́ти мѝ , и҆ сꙋда̀ бꙋ́дꙋщагѡ и҆зба́витисѧ
дв҃о , и҆ вѣ́чныѧ мꙋ́ки . =и҆ ны́нѣ . В=о́дъ бжⷭ҇твеныхъ и҆спо́лни мѧ дв҃це ,
ꙗ҆́же и҆сто́чникъ во́ чревѣ нᲂси́вшаѧ , и҆зба́ви ѿ гно́ѧ грѣхѡ́въ мᲂи́хъ , и҆
к̾ жи́зни наста́ви спасе́нїю чⷭ҇таѧ , и҆ ᲂу҆ны́нїѧ дш҃и мᲂеѧ̀ ѡ҆каѧ́нныѧ ,
ѿженѝ дв҃о , и҆ ѿ бѣсо́въ и҆зба́ви .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋйсѧ пребл҃же́ннаѧ , бцⷣе
чⷭ҇таѧ прⷭ҇нѡ дв҃о . ~Разрꙋшѝ па́жить грѣха̀ мᲂегѡ̀ , ѡ҆скверне́ныѧ ми дш҃и и҆
тѣлесѐ , бг҃ᲂра́дᲂваннаѧ пречⷭ҇таѧ влⷣчце , си́льнᲂю мл҃твᲂю ти . ѽ
всенепᲂро́чнаѧ , и҆сцѣле́нїе да́вши спасе́нᲂе влⷣчьнїи стра́хъ пречи́стыи .
~Ты̀ мнѣ̀ прᲂсвѣще́нїе , ты́ ми и҆збавле́нїе и҆ ра́дᲂванїе . ты̀ пᲂбо́рница
мᲂѧ̀ , ты́ ми сла́ва и҆ пᲂхвала̀ , и҆ наде́жда и҆ спасе́нїе мᲂѐ є҆сѝ
пренепᲂро́чнаѧ . и҆ тебѣ̀ вѣ́рнѡ пᲂклᲂнѧ́юсѧ , и҆ вᲂпїю́ ти спаси́ мѧ
ѡ҆каѧ́ннаго раба̀ свᲂегѡ̀ , и҆ ѿ а҆́дᲂвыхъ вра́тъ и҆схи́ти мѧ . =сла́ва .
С=паси́ мѧ чи́стаѧ сп҃са ро́ждьшаѧ и҆ всеще́драго , и҆ ᲂу҆ще́дри раба̀ твᲂегѡ̀ ,
и҆ к̾ пᲂкаѧ́нїю пꙋтѝ наста́ви . лꙋка́вагѡ сᲂбла́зны ѿ среды̀ ѿженѝ , и҆
тᲂго́ва лᲂвле́нїѧ и҆зба́ви мѧ , и҆ ѻ҆гнѧ̀ вѣ́чнагѡ пренепᲂро́чнаѧ и҆схи́ти мѧ .
=и҆ ны́нѣ . П=ло́тїю ꙗ҆́же и҆з̾ тебѐ , сло́во пренепᲂро́чнаѧ ѡ҆дѣ́ѧвсѧ ,
втѣлеси́вжесѧ пᲂжи́въ в̾ ми́рѣ ꙗ҆́кѡ милᲂсе́рдъ , пребы́въ нехꙋ́ждьши , и҆́же
пре́жде беспло́тныи , и҆ и҆́же дре́вле всѣ́хъ мꙋ́чившаго , бжⷭ҇твенᲂю си́лᲂю
низ̾лᲂжѝ . =та́же , д=ᲂсто́йнѡ є҆́сть . =и҆= про́чеє , ѡ҆бы́чно . =и҆=
ѿпꙋ́стъ .

В=ъ пѧто́къ , на ᲂу҆́трени . по а҃ , стихᲂло́гїи . сѣда́льны , крⷭ҇тны .
гла́съ , д҃ . И҆=скꙋпи́лъ ны є҆сѝ ѿ клѧ́твы зако́нныѧ чⷭ҇тно́ю си кро́вїю ,
на крⷭ҇тѣ̀ пригво́ждьсѧ , и҆ кᲂпїе́мъ прᲂбᲂде́сѧ , без̾сме́ртїе и҆стᲂчи́лъ
є҆сѝ чл҃кѡмъ . сп҃се на́шъ сла́ва тебѣ̀ . =сти́хъ : вᲂзнᲂси́те гдⷭ҇а бг҃а
на́шегѡ , и҆ кла́нѧйтесѧ пᲂд̾но́жїю но́гꙋ є҆гѡ̀ ꙗ҆́кѡ ст҃о є҆́сть . Н=а
крⷭ҇тѣ́ тѧ пригвᲂзди́ша і҆ꙋде́и сп҃се , и҆́мже ѿ и҆стлѣ́нїѧ на́съ призва̀ ,
хрⷭ҇тѐ бж҃е на́шъ . прᲂсте́рлъ є҆сѝ дла́ни на не́мъ во́лею , кᲂпїе́мъ же
въ ре́бра свᲂѧ̀ вᲂсхᲂтѣ̀ прᲂбᲂсти́сѧ , мно́жествᲂмъ щедро́тъ твᲂи́хъ , є҆ди́не
чл҃кᲂлю́бче . =сла́ва , и҆ ны́нѣ , крⷭ҇тᲂбоⷢ҇ .= ~Дв҃о всенепᲂро́чнаѧ
мт҃и хрⷭ҇та̀ бг҃а , ѻ҆рꙋ́жїе про́йде твᲂю̀ всест҃ꙋ́ю дш҃ꙋ , є҆гда̀ распина́ема
ви́дѣла є҆сѝ во́лею сн҃а и҆ бг҃а свᲂегѡ̀ . є҆го́же пребл҃гᲂслᲂве́наѧ мᲂлѧ́щи
непреста́й , прᲂще́нїе сᲂгрѣше́нїемъ на́мъ дарᲂва́ти .

=по в҃ , стихᲂло́гїи . сѣда́льны , гла́съ , д҃ . С=ко́рѡ пред̾варѝ да́же
непᲂрабо́тимсѧ , врази́ бо хꙋ́лѧтъ тѧ̀ хрⷭ҇тѐ бж҃е и҆ претѧ́тъ на́мъ . но
пᲂгꙋбѝ крⷭ҇то́мъ свᲂи́мъ бᲂрю́щихсѧ с̾ на́ми , да разꙋмѣ́ютъ кᲂли́кѡ мо́жетъ
правᲂсла́вныхъ вѣ́ра , мл҃твами бцⷣы , є҆ди́не чл҃кᲂлю́бче . =сти́хъ : бг҃ъ же
цр҃ь на́шъ пре́жде вѣ́къ , сᲂдѣ́ла спасе́нїе пᲂсредѣ̀ землѝ . О=у҆ѧ́звенᲂмъ ти
влⷣко кᲂпїе́мъ , бжⷭ҇твенымъ ре́брᲂмъ , ѻ҆рꙋ́жїѧ ѡ҆скꙋдѣ́ша неви́димагѡ врага̀
до кᲂнца̀ , и҆ преста̀ всѧ́ко наси́лїе ѕлᲂдѣ́йства є҆гѡ̀ . тѣ́мже пᲂклᲂнѧ́емсѧ
твᲂи́мъ спаси́тельнымъ страсте́мъ , сла́вѧще бжⷭ҇твенᲂе смᲂтре́нїе твᲂѐ .
=сти́хъ : ди́венъ бг҃ъ во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ . Д=не́сь
а҆́нг҃льскаѧ во́инства , в̾ па́мѧть стрⷭ҇тᲂте́рпецъ прїидо́ша , вѣ́рныхъ мы́сли
прᲂсвѣти́ти , и҆ вселе́ннꙋю бл҃гᲂда́тїю ᲂу҆ѧсни́ти . тѣ́хъ ра́ди бж҃е
ᲂу҆мᲂле́нъ быва́ѧ , да́рꙋй на́мъ ве́лїю млⷭ҇ть . =сла́ва , и҆ нн҃ѣ ,
крⷭ҇тᲂбоⷢ҇ .= ~На крⷭ҇тѣ́ тѧ вᲂз̾выша́ема ꙗ҆́кѡ ᲂу҆зрѣ̀ , пречⷭ҇таѧ мт҃и твᲂѧ̀
сло́ве бж҃їи , мт҃рьски рыда́ющи вѣща́ше , что̀ но́вᲂе и҆ стра́ннᲂе чꙋ́до сїѐ
сн҃е мо́й ; ка́кѡ живᲂтѐ всѣ́хъ в̾кꙋша́еши сме́рть ; ѡ҆живи́ти ᲂу҆ме́ршїѧ
хᲂтѧ̀ , ꙗ҆́кѡ милᲂсе́рдъ .

=по г҃ , стихᲂло́гїи . сѣда́ленъ , гла́съ , д҃ . Н=а́ древѣ пᲂвѣ́шена
ᲂу҆смᲂтри́въ тѧ̀ сл҃нце , сл҃нца пра́вды хрⷭ҇та̀ , свѣ́тъ пᲂмрачѝ . тва́рь же
кᲂлеба́шесѧ , и҆ ме́ртвїи ꙗ҆́кѡ ѿ сна̀ ско́рѡ и҆з̾ грᲂбо́въ вᲂста́ша сло́ве ,
бжⷭ҇твенꙋю пѣснᲂсло́вѧще держа́вꙋ сла́вы твᲂеѧ̀ . =сла́ва , и҆ ны́нѣ ,
крⷭ҇тᲂбоⷢ҇ .= ~Непᲂро́чнаѧ мт҃и твᲂѧ̀ хрⷭ҇тѐ , ꙗ҆́кѡ ᲂу҆зрѣ̀ на крⷭ҇тѣ́ тѧ
вᲂз̾выша́ема , рыда́ющи мт҃рьски , такᲂва́ѧ гл҃аше , что̀ но́вᲂе и҆ стра́ннᲂе
сїѐ чꙋ́до сн҃е мо́й ; ка́кѡ тѧ̀ без̾зако́нныи со́нмъ ко крⷭ҇тꙋ̀ пригвᲂжда́етъ
всѣ́хъ жи́знь , свѣ́те мо́й сладча́йшїи ;

К=ано́нъ , чⷭ҇тно́мꙋ и҆ живᲂтвᲂрѧ́щемꙋ крⷭ҇тꙋ̀ . твᲂре́нїе і҆ѡ́сифᲂво .
гла́съ , д҃ . пѣ́снь , а҃ . і҆рмо́съ . Ѿ=ве́рзꙋ ᲂу҆ста̀ мᲂѧ̀ , и҆ напо́лнѧтсѧ
дх҃а , и҆ сло́во ѿры́гнꙋ цр҃цѣ мт҃ри , и҆ ꙗ҆влю́сѧ свѣ́тлѡ тᲂржествꙋ́ѧ , и҆
вᲂспᲂю̀ ра́дꙋѧсѧ тᲂѧ̀ чꙋдеса̀ . =запѣ́въ : сла́ва гдⷭ҇и крⷭ҇тꙋ̀ твᲂемꙋ̀
чⷭ҇тно́мꙋ . Н=а крⷭ҇тѣ̀ распрᲂсте́рлъ є҆сѝ бжⷭ҇твенїи дла́ни ,
дᲂлгᲂтерпѣли́ве , и҆ пᲂгиба́юща ми́ра при́звалъ є҆сѝ к̾ пᲂзна́нїю держа́вы
твᲂеѧ̀ ще́дре . тѣ́мже велича́емъ бл҃гᲂꙋтро́бїе твᲂѐ . ~Змїю̀ вᲂз̾дви́глъ
є҆́сть мѡѷсе́й , прᲂѡбразꙋ́ѧ бжⷭ҇твенᲂе твᲂѐ распѧ́тїе сло́во
пребез̾нача́льнᲂе , и҆́мже падѐ ꙗ҆дᲂви́тыи ѕмі́и , паде́нїю а҆да́мᲂвꙋ
хᲂда́тай бы́вый . =запѣ́въ : ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ .
В=о свѣ́тлᲂстехъ ст҃ы́хъ нн҃ѣ жи́ти спᲂдо́бистесѧ мч҃нцы , непᲂкᲂлѣби́мо
прїе́мше ꙗ҆́вѣ црⷭ҇тво , ꙗ҆́кᲂже сказа̀ па́велъ , и҆ сла́вѣ с̾ прича́стницы
хрⷭ҇то́ви бы́сте . =мⷱ҇ꙋ . В=ᲂз̾двиза́емыми вᲂлны̀ , нестерпи́мыхъ мꙋче́нїи
ва́шихъ , непᲂгрꙋзи́мъ бы́сть кᲂра́бль мч҃нцы . ѡ҆кᲂрмле́нїемъ бо всѣ́хъ цр҃ѧ ,
в̾ приста́нище дᲂспѣ́сте пᲂко́ищнᲂе . =боⷢ҇ . Ѻ҆=рꙋ́жїе ꙗ҆́кᲂже речѐ симеѡ́нъ
срⷣце твᲂѐ про́йде , є҆гда̀ ви́дѣ хрⷭ҇та̀ распина́ема дв҃о влⷣчце , и҆
прᲂбᲂда́ема кᲂпїе́мъ . тѣ́мже рыда́ющи бᲂлѣ́зни претерпѣ́ла є҆сѝ .

И҆́=нъ , кано́нъ . прест҃ѣ́й бцⷣѣ . і҆рмо́съ , то́йже . =з=апѣ́в̾ :
прест҃а́ѧ гжⷭ҇е бцⷣе спасѝ на́съ . Т=ы̀ є҆ди́на застꙋпле́нїе , и҆ прибѣ́жище
и҆ храни́тельница є҆сѝ рабѡ́мъ твᲂи́мъ , бг҃ᲂрᲂди́тельнице чⷭ҇таѧ . сегѡ̀ ра́ди
припа́дающе вᲂпїе́мъ ти , спасѝ на́съ влⷣчце млрⷭ҇дїемъ сѝ . ~Ѡ҆ст҃ѝ влⷣчце
ѡ҆скверне́нᲂе срⷣце мᲂѐ , ꙗ҆́же прест҃о́е сло́во ро́ждьшаѧ , и҆ сꙋ́щаѧ всѣ́хъ
ст҃ѣ́йши вы́шнихъ си́лъ , ѻ҆трᲂкᲂви́це всенепᲂро́чнаѧ . ~Па́дшимъ вᲂзва́нїе ,
и҆ стᲂѧ́щимъ є҆сѝ ᲂу҆тверже́нїе всенепᲂро́чнаѧ . тѣ́мжетисѧ мᲂлю̀ , спа́дшасѧ
мᲂегѡ̀ ᲂу҆ма̀ грѣхо́мъ , и҆спра́ви влⷣчце да сла́влю тѧ̀ . ~Ме́ртва мѧ скᲂрбьмѝ
и҆ недѣ́йствена лежа́ща , рꙋ́кꙋ прᲂсте́рши по́мᲂщи твᲂеѧ̀ вᲂста́ви , и҆
бжⷭ҇твенагѡ весе́лїѧ и҆спо́лнена пᲂкажи́ мѧ бг҃ᲂрᲂди́тельнице .

=пѣ́снь , г҃ . і҆рмо́съ . Т=вᲂѧ̀ пѣвцы̀ бцⷣе , живы́и нетлѣ́нїѧ и҆сто́чниче ,
ли́къ себѣ̀ сᲂвᲂкꙋ́пльши дх҃о́венъ ᲂу҆твердѝ , и҆ в̾ бжⷭ҇твеннѣй ти сла́вѣ ,
вѣнце́мъ сла́вы спᲂдо́би . ~Ꙗ҆́кѡ ѻ҆вча̀ на закᲂле́нїе ведѧ́хꙋ тѧ̀ хрⷭ҇тѐ ,
лю́дїє без̾зако́ннїи , а҆́гньца бж҃їѧ сꙋ́ща , и҆ хᲂтѧ́ща и҆зба́вити ѻ҆́вцы
ѿ во́лка лю́тагѡ , и҆́хже чл҃кᲂлю́бнѣ вᲂзлюби́лъ є҆сѝ . ~Пред̾ста́лъ є҆сѝ
сꙋдїѝ сꙋди́мь непра́веднѡ , сꙋдѧ́и пра́веднѡ все́й землѝ . и҆ претерпѣ́лъ
є҆сѝ ᲂу҆даре́нїе в̾ лани́тꙋ , свᲂбᲂди́ти мѧ хᲂтѧ̀ , пᲂрабо́щенаго лꙋка́вᲂмꙋ
мирᲂде́ржьцꙋ . =мⷱ҇ꙋ . С=трада́вше ст҃і́и зако́ннѡ , без̾зако́нныѧ врагѝ
пᲂсрами́сте , и҆ во́лею ᲂу҆мерщвѧ́еми за всѣ́хъ вᲂста́нїе , и҆ и҆́же сме́рть
и҆схᲂда́таившаго пᲂбᲂри́сте ѕмі́ѧ . =мⷱ҇ꙋ . Ѿ= земны́хъ вᲂзвы́сившесѧ ,
къ бг҃ᲂсло́вїю же преше́дше страда́льчески мч҃нцы ст҃і́и , и҆
къ невеще́ственымъ чино́мъ , веще́ствени сᲂє҆дини́шасѧ , ра́дᲂсти неи҆зрече́нныѧ
и҆спᲂлнѧ́еми . =боⷢ҇ . И҆=з̾ тебѐ дв҃о ѡ҆бнᲂвле́нїе ꙗ҆́вѣ ꙗ҆ви́сѧ вᲂи́стинꙋ .
бг҃ъ пло́тїю ражда́емь , и҆ на крⷭ҇тъ вᲂзвыша́емь , низ̾лага́ѧ бѣ́сы ,
бг҃ᲂра́дᲂваннаѧ влⷣчце .

=и҆́нъ і҆рмо́съ , то́йже . П=ᲂми́лꙋй пречи́стаѧ дв҃о , и҆́же в̾ пꙋчи́нѣ
жите́йстѣй лю́тѣ мѧ пᲂтᲂплѧ́ема , и҆ к̾ приста́нищꙋ ти́хᲂмꙋ спасе́нїѧ
и҆спра́ви , тѧ́ бо є҆ди́нꙋ наде́ждꙋ стѧжа́хъ . ~Оу҆ма̀ мᲂегѡ̀ тмꙋ̀ разᲂрѝ бцⷣе
свѣ́тᲂмъ и҆́же в̾ тебѣ̀ ꙗ҆́кѡ бл҃га̀ . и҆ мᲂлю́сѧ , пᲂкаѧ́нїѧ мѧ ѻ҆бразы̀
ᲂу҆твердѝ ꙗ҆́кѡ ще́дра и҆ мнᲂгᲂмлⷭ҇тива , да спаса́емь ᲂу҆блажа́ю тѧ̀ .
~Крᲂпле́нїемъ млⷭ҇ти твᲂеѧ̀ дв҃о бг҃ᲂра́дᲂваннаѧ , ᲂу҆́глїе пᲂгасѝ мᲂи́хъ
страсте́й , и҆ ᲂу҆га́сшїи свѣти́льникъ срⷣца мᲂегѡ̀ вᲂжзѝ , златы́и свѣ́щниче
всенепᲂро́чнаѧ . ~Бᲂлѧ́щꙋю лю́тѣ страстьмѝ ѡ҆каѧ́ннꙋю мѝ дш҃ꙋ ,
бг҃ᲂрᲂди́тельнице ꙗ҆́кѡ млⷭ҇тиваѧ пᲂсѣтѝ , и҆ спаси́ мѧ мл҃твами сѝ , ꙗ҆́кѡ
да живо́тъ лꙋ́чшїи пᲂлꙋчи́въ велича́ю тѧ .

=пѣ́снь , д҃ . і҆рмо́с̾ . Н=еи҆зслѣ́днᲂмꙋ бж҃їю сᲂвѣ́тꙋ , є҆́же ѿ дв҃ы
вᲂплᲂще́нїе тебѐ вы́шнѧгѡ , пррⷪ҇къ а҆вва́кꙋмъ дивѧ́сѧ вᲂпїѧ́ше , сла́ва
си́лѣ твᲂе́й гдⷭ҇и . ~Да ѿпꙋ́стиши мѧ̀ ѿ ᲂу҆́зъ грѣхо́вныхъ чл҃кᲂлю́бче ,
свᲂе́ю во́лею свѧ́занъ бы́сть , и҆ на крⷭ҇тѣ̀ ᲂу҆́мре ꙗ҆́кѡ ѕлᲂдѣ́й . сла́ва
мно́гᲂмꙋ бл҃гᲂꙋтро́бїю твᲂемꙋ̀ . ~Ꙗ҆́звы претерпѣ́лъ є҆сѝ сло́ве бж҃їи , и҆
пᲂно́снꙋю сме́рть , ѡ҆без̾сме́ртьствꙋѧ є҆стество̀ земны́хъ ᲂу҆мерщве́нᲂе
страстьмѝ . сла́ва мно́гᲂмꙋ бл҃гᲂсе́рдїю твᲂемꙋ̀ . =мⷱ҇ꙋ . И҆́=же ра́дᲂванїѧ
бж҃їѧ хᲂтѧ́ще наслѣ́дᲂвати дх҃ᲂмъ всест҃ы́мъ , ра́дᲂстнᲂю дш҃е́ю ра́ны
претерпѣ́ша мч҃нцы , и҆ лꙋка́ваго ᲂу҆ѧ́звиша . =мⷱ҇ꙋ . Р=ꙋ́ки ѿсѣца́еми и҆
главы̀ , и҆ ѧ҆зы́ки бг҃ᲂсло́вными ᲂу҆рѣ́заеми , и҆ ѻ҆́чїю лиша́еми свѣ́та , и҆
на ᲂу҆́ды с̾сѣца́еми мч҃нцы , не ѿсѣче́ни ѿ́ бг҃а пребы́сте . =боⷢ҇ .
Р=аз̾дра́сѧ рꙋкᲂписа́нїе а҆да́мᲂво , кᲂпїе́мъ прᲂбᲂде́нꙋ ти влⷣко , бцⷣа
вᲂпїѧ́ше ᲂу҆ крⷭ҇та̀ пред̾стᲂѧ́щи гдⷭ҇и , и҆ бᲂлѣ́знено вᲂсклица́ющи .

=и҆́нъ і҆рмо́съ , то́йже . Ꙗ҆́=же всепречꙋ́днаѧ мт҃и бж҃їѧ , вᲂсїѧ́й ми
пᲂкаѧ́нїѧ зарю̀ , разрꙋшѝ мра́къ ѡ҆каѧ́нныѧ мѝ дш҃и , и҆ лꙋка́ваѧ
пᲂмышле́нїѧ срⷣца мᲂегѡ̀ ѿженѝ дв҃о . ~И҆́же бл҃гᲂпремѣ́ннаго , и҆
бл҃гᲂꙋвѣ́тливаго пречⷭ҇таѧ влⷣкꙋ ро́ждьши , дв҃о мт҃и ꙗ҆́кѡ бл҃га́ѧ , ѡ҆ на́съ
тᲂго̀ мᲂлѝ всегда̀ , ѿ чꙋжа́гѡ и҆зба́вити на́съ . ~Тѧ̀ ѡ҆чисти́лище всѣ́мъ
чл҃кѡмъ , вѣ́рᲂю мᲂлю̀ и҆ прᲂшꙋ̀ бл҃гᲂслᲂве́наѧ , ми́лᲂстива мнѣ̀ сꙋдїю̀
сн҃а твᲂегѡ̀ сᲂтвᲂрю̀ , ꙗ҆́кѡ да во хвале́нїи сла́влю тѧ̀ . ~И҆мѣ́ю тѧ
пречⷭ҇таѧ пᲂмо́щницꙋ всегда̀ , никᲂго̀ ᲂу҆бᲂю́сѧ , и҆лѝ ᲂу҆страшꙋ́сѧ ; кто́ же
ли хᲂтѧ̀ ско́рбнаѧ принестѝ рабꙋ̀ твᲂемꙋ̀ , и҆ не ᲂу҆страши́тсѧ .

=пѣ́снь , є҃ . і҆рмо́съ . О=у҆диви́шасѧ всѧ́ческаѧ , ѡ҆ бжⷭ҇твеннѣй сла́вѣ
твᲂе́й , ты́ бо бракᲂнеи҆скꙋси́маѧ дв҃це , прїѧ́тъ во ᲂу҆тро́бѣ надᲂвсѣ́ми
сꙋ́щагѡ бг҃а , и҆ рᲂдила̀ є҆сѝ без̾лѣ́тнагѡ сн҃а , всѣ́мъ вᲂспѣва́ющимъ тѧ̀
ми́ръ пᲂдава́юща . ~Ви́дѣвши тѧ̀ сл҃нца на крⷭ҇тѣ̀ прᲂстира́ема сл҃нце , скры̀
лꙋчѝ , сїѧ́ти немᲂгі́и , тебѣ̀ сп҃се заше́дшꙋ , и҆ прᲂсвѣща́юща и҆́же в̾ нᲂщѝ
пре́лести спѧ́щїѧ , пᲂкланѧ́ющихсѧ держа́вѣ твᲂе́й . ~Распина́емь за млрⷭ҇дїе
гдⷭ҇и , и҆ спаса́еши мѧ̀ , ѻ҆цта̀ и҆ же́лчи прїѧ́тъ в̾кꙋше́нїе , сла́стнагѡ
и҆збавлѧ́ѧ на́съ в̾кꙋше́нїѧ ꙗ҆́кѡ бл҃гъ . и҆́мже ѡ҆сꙋди́хᲂмсѧ , и҆ тлѝ
пᲂд̾падо́хᲂмъ . =мⷱ҇ꙋ . П=ре́лести разᲂри́сте зи́мꙋ бжⷭ҇твенїи мч҃нцы ,
дх҃а ст҃а́гѡ теплᲂто́ю . и҆ к̾ ве́снѣ пᲂко́ѧ ра́дꙋющесѧ дᲂидо́сте кꙋ́пнѡ ,
всѣ́мъ пᲂмᲂга́юще сꙋ́щимъ в̾ ско́рбѣхъ . =мⷱ҇ꙋ . Т=ꙋ́чами бжⷭ҇твеныѧ кро́ве ,
зе́млю всю̀ напᲂи́сте , и҆з̾сꙋша́юще пᲂто́ки без̾бо́жїѧ ст҃і́и мч҃нцы , тѣ́мже
к̾ вᲂдѣ̀ живо́тнѣй ны́нѣ всели́стесѧ , ѡ҆ всѣ́хъ мᲂлѧ́щесѧ . =боⷢ҇ . П=ло́тїю
є҆го́же рᲂдила̀ є҆сѝ сн҃а бг҃ᲂра́дᲂваннаѧ ꙗ҆́кѡ ви́дѣ , на́ древѣ вᲂзвы́шена ,
пла́чемъ и҆спо́лнисѧ , и҆ дᲂлгᲂтерпѣ́нїю є҆гѡ̀ дивлѧ́шесѧ вᲂи́стинꙋ , тѣ́мже
велича́ше є҆гѡ̀ снисхᲂжде́нїе .

=и҆́нъ і҆рмо́съ , то́йже . О=у҆мерщве́нъ страстьмѝ и҆ скве́рнами
всенепᲂро́чнаѧ , к̾ щедро́тамъ твᲂи́мъ прибѣга́ю , и҆ к̾ те́плᲂмꙋ тѝ притека́ю
влⷣчце пᲂкро́вꙋ и҆ по́мᲂщи , жи́знь є҆ди́на ро́ждьшаѧ , срⷣце мᲂѐ ѡ҆живѝ .
~Прᲂсвѣтѝ ѡ҆мраче́нᲂе ми срⷣце пречⷭ҇таѧ , ꙗ҆́же свѣтᲂда́вца ро́ждьшаѧ , бг҃а
в̾ кꙋ́пѣ и҆ чл҃ка . є҆го́же ꙗ҆́кѡ мт҃и ᲂу҆мᲂлѝ , пᲂда́ти ми и҆збавле́нїе
гжⷭ҇е , пре́жде стра́шнагѡ днѐ . ~Оу҆ма̀ мᲂегѡ̀ ᲂу҆врачꙋ́й сᲂкрꙋше́нїѧ
всенепᲂро́чнаѧ , и҆сцѣлѝ стра́сти дш҃и мᲂеѧ̀ и҆ ᲂу҆ны́нїѧ тмꙋ̀ ѿженѝ , ꙗ҆́кѡ
да во хвале́нїи тѧ пᲂю̀ при́снѡ бл҃же́ннꙋю , бцⷣе всепѣ́таѧ . ~Низ̾лᲂжѝ влⷣчце
врагѡ́въ мᲂи́хъ шата́нїѧ , тѧ́ бо є҆ди́нꙋ и҆́мамъ пред̾ста́тельницꙋ , и҆
наде́жꙋ и҆ по́мᲂщь крѣ́пкꙋю . ты́ мѧ сᲂблюдѝ чⷭ҇таѧ , всѧ́кᲂгѡ и҆збавлѧ́ющи мѧ̀
тѣ́хъ нахᲂжде́нїѧ .

=пѣ́снь , ѕ҃ . і҆рмо́съ . Б=жⷭ҇твенᲂе сѐ и҆ всечⷭ҇тно́е сᲂверша́юще
пра́зднество , бг҃ᲂмꙋ́дрїи бж҃їѧ мт҃ре , прїиди́те рꙋка́ми вᲂспле́щемъ ,
ѿ неѧ̀ ро́ждьшагᲂсѧ вѣ́рᲂю сла́вѧще . ~Бᲂлѣ́зньми и҆́хже претерпѣ́лъ є҆сѝ
распина́емь , бᲂлѣ́зни и҆сцѣлѝ челᲂвѣ́чествꙋ , и҆ к̾ небᲂлѣ́зненᲂмꙋ житїю̀
всѣ́хъ приво́диши , бл҃гᲂꙋтро́бне гдⷭ҇и . ~Со́лнцꙋ лꙋчѝ скрыва́хꙋсѧ ,
цр҃ко́внаѧ же свѣ́тлᲂсть раздира́шесѧ , и҆ землѧ̀ кᲂлеба́шесѧ , ка́менїе
стра́хᲂмъ распада́шесѧ , на крⷭ҇тѣ̀ зижди́телѧ зрѣ́ти немᲂгꙋ́ще . =мⷱ҇ꙋ .
М=е́ртвъ ѕмі́й бы́сть , мꙋ́ками ᲂу҆мерщвѧ́емы зрѧ̀ бжⷭ҇твеныѧ мч҃нки , и҆
живо́тъ вѣ́чныи наслѣ́дꙋюща вᲂи́стинꙋ , бжⷭ҇твенᲂю бл҃гᲂда́тїю . =мⷱ҇ꙋ .
М=но́гїѧ мꙋ́ки претерпѣ́сте , мно́гїѧ и҆ вѣнцы̀ ᲂу҆лꙋчи́сте , мнᲂгᲂчи́сленаѧ
мно́жества мч҃нкъ при́снѡ живꙋ́щихъ . тѣ́мже ѕѡ́лъ мᲂи́хъ мно́жество ѿжени́те .
=боⷢ҇ . П=риста́нище бꙋ́ди ми всенепᲂро́чнаѧ , в̾ пꙋчи́нѣ лю́тыхъ пла́вающꙋ ,
ꙗ҆́же бѣ́дствꙋющꙋю всю̀ тва́рь , ржⷭ҇тво́мъ свᲂи́мъ бг҃ᲂрᲂди́тельнице спасла̀
є҆сѝ .

=и҆́нъ , і҆рмо́съ . В=ᲂзᲂпи́лъ прᲂѡбразꙋ́ѧ . ~Вᲂсїѧ́й ми пᲂкаѧ́нїѧ зарю̀
влⷣчце и҆ ѻ҆́блаки ѕлы́хъ пᲂмышле́нїи мᲂи́хъ разᲂрѝ . ѻ҆́блаче сл҃нцꙋ
пра́веднᲂмꙋ при́снѡ дв҃о . =двⷤа . О=у҆тᲂлѝ страсте́й мᲂи́хъ свирѣ́пꙋю
вᲂлнꙋ̀ , и҆ бꙋ́рю ѕлы́хъ пᲂмышле́нїи ᲂу҆крᲂтѝ , приста́нище вели́кᲂе
ѡ҆бꙋрева́емымъ при́снѡ дв҃о . ~Напо́й мѧ ᲂу҆миле́нїѧ питїе́мъ влⷣчце , сле́зъ
рѣ́ки мнѣ̀ ны́нѣ пᲂдаю́щи , и҆́ми же ᲂу҆гашꙋ̀ пла́мень вѣ́чнꙋющїи , є҆ди́на
всепѣ́таѧ .

=пѣ́снь , з҃ . і҆рмо́съ . Н=епᲂслꙋжи́ша тва́ри бг҃ᲂмꙋ́дрїи па́че зижди́телѧ ,
но ѻ҆́гненнᲂе преще́нїе , мꙋ́жески пᲂпра́вше ра́дᲂвахꙋсѧ пᲂю́ще , препѣ́тыи
и҆́же ѻ҆ц҃е́мъ гдⷭ҇ь и҆ бг҃ъ бл҃гᲂслᲂве́нъ є҆сѝ . ~Пᲂбѣжде́нъ бы́сть бᲂре́цъ ,
и҆ паде́сѧ ди́внымъ паде́нїемъ , вᲂзне́сшꙋсѧ хрⷭ҇тꙋ̀ на́ древо . и҆ спасе́сѧ
и҆́же пре́же ѡ҆сꙋжде́нныи , вᲂпїѧ̀ є҆мꙋ̀ , и҆́же ѻ҆ц҃е́мъ гдⷭ҇ь и҆ бг҃ъ
блгⷭ҇ве́нъ є҆сѝ . ~Оу҆мерщве́на мѧ дре́вᲂмъ , ѡ҆живѝ на́ древѣ хрⷭ҇тѐ
ᲂу҆ме́рыи . и҆ ра́нами ᲂу҆́бѡ свᲂи́ми , стрꙋ́пы срⷣца мᲂегѡ̀ и҆сцѣлѝ ,
препѣ́тыи ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . =мⷱ҇ꙋ . Д=а́ръ прїе́мше
и҆сцѣле́нїѧ , и҆сцѣлѧ́ти недꙋ́ги , и҆ бѣ́сы ѿ чл҃къ ѿгна́ти , си́лᲂю
дх҃о́внᲂю , и҆сцѣли́те стра́сти срⷣца мᲂегѡ̀ ва́шими мл҃твами мч҃нцы
непᲂбѣди́мїи . =мⷱ҇ꙋ . Б=ѣ́дствꙋѧ бᲂре́цъ , крᲂвьмѝ ва́шими пᲂгиба́ше
со тма́ми є҆гѡ̀ , вы́ же всехва́льнїи мч҃нцы , ра́дꙋющесѧ вᲂспѣва́ете , и҆́же
ѻ҆ц҃е́мъ гдⷭ҇ь и҆ бг҃ъ блгⷭ҇ве́нъ є҆сѝ . =боⷢ҇ . Н=евѣ́ста непᲂро́чнаѧ .
пᲂла́та зижди́телю , землѐ недѣ́ланнаѧ , престо́лъ ѻ҆гнезра́ченъ ꙗ҆ви́ласѧ
є҆сѝ пречⷭ҇таѧ . тѣ́мже вᲂпїе́мъ ти , ра́дꙋисѧ пречⷭ҇таѧ влⷣчце , ꙗ҆́же чл҃ки
ѡ҆бᲂжи́вшаѧ бж҃їимъ сѝ ржⷭ҇тво́мъ .

=и҆́нъ , і҆рмо́съ . С=пасы́и во ѻ҆гнѝ . ~Любо́вїю притека́ю мно́гᲂю ,
пᲂд̾ ст҃ы́и тво́й пᲂкро́въ , не ѿвратѝ менѐ тща̀ , но да́ждь ми пречⷭ҇таѧ
ѡ҆ставле́нїе прегрѣше́нїемъ и҆ спаси́ мѧ , да ви́дѣвше вразѝ мᲂѝ
пᲂсра́мѧтсѧ . ~Не ᲂу҆бᲂю́сѧ ѕла̀ , ты́ бо со мно́ю є҆сѝ дв҃о , пᲂженꙋ̀ врагѝ
и҆́же неща́днѡ менѐ гᲂнѧ́щихъ и҆ пᲂбѣждꙋ̀ си́лᲂю твᲂе́ю ᲂу҆крѣплѧ́емь мр҃і́е
бг҃ᲂрᲂди́тельнице . ~И҆́маши є҆́же мᲂщѝ при́снѡ всѣ́хъ ꙗ҆́кѡ ро́ждьши влⷣкꙋ ,
влады́чествїѧ мѧ сластна́гѡ и҆ страсте́й свᲂбᲂдѝ , да пᲂю̀ ра́дꙋѧсѧ ,
ра́дꙋисѧ престо́ле вы́шнѧгѡ бл҃гᲂслᲂве́наѧ . ~Тѧ̀ є҆ди́нꙋ пᲂкрᲂви́тельницꙋ
и҆́мамъ на землѝ тво́й ра́бъ , и҆ по́мᲂщь вᲂи́стинꙋ спасе́нꙋю и҆ тве́рдꙋю
пречⷭ҇таѧ бг҃ᲂпрᲂсла́вленаѧ , и҆ к̾ тебѣ̀ прибѣга́ю спаси́ мѧ , ѿ сѣте́й
лᲂвѧ́щихъ бг҃ᲂрᲂди́тельнице .

=пѣ́снь , и҃ . і҆рмо́съ . Ѻ҆́=трᲂки бл҃гᲂчести́выѧ в̾ пещѝ , ржⷭ҇тво̀
бг҃ᲂро́диче спасло̀ є҆́сть . тᲂгда̀ ᲂу҆́бѡ ѡ҆бразꙋ́емо , ны́нѣ же дѣ́йствꙋемо ,
вселе́ннꙋю всю̀ вᲂз̾дви́же пѣ́ти , гдⷭ҇а вᲂспѣва́йте дѣ́ла , и҆ превᲂзнᲂси́те
є҆гѡ̀ во́ вѣки . ~Разрѣша́еши мѧ ѿ ᲂу҆́зъ лѣ́тныхъ , в̾ лѣ́та без̾лѣ́тныи
бы́въ . свѧза́вжесѧ во́лею , и҆ го́рдаго ᲂу҆́замъ нерѣши́мымъ ѿсла́лъ є҆сѝ
влⷣко и҆ спаса́еши мѧ крⷭ҇то́мъ и҆ стрⷭ҇тїю . тѣ́мже бл҃гᲂслᲂвлю́ тѧ хрⷭ҇тѐ
во́ вѣки . ~Вᲂздви́гсѧ на́ древо во́лею , и҆ всю̀ тва́рь сᲂвᲂздви́глъ є҆сѝ ,
сло́ве препѣ́тыи , без̾нача́льне и҆ неви́диме , и҆́же нача́ла , и҆ вла́сти
тмы̀ , стра́стїю свᲂе́ю хрⷭ҇тѐ ѡ҆бличи́лъ є҆сѝ , тѣ́мже тѧ пᲂе́мъ во́ вѣки .
=мⷱ҇ꙋ . В=сѣдо́сте на́ крᲂвь свᲂю̀ ꙗ҆́кѡ на кᲂлесни́цꙋ , мч҃нцы всекра́снїи ,
и҆ к̾ преми́рнымъ взѧ́ти бы́сте селе́нїемъ . ѿ хрⷭ҇та̀ дᲂсто́йныѧ по́чести
прїе́млюще , и҆ гдⷭ҇а пᲂетѐ вᲂпїю́ще , и҆ превᲂзнᲂси́те є҆гѡ̀ во́ вѣки .
=мⷱ҇ꙋ . Н=а древа̀ вᲂзвыша́еми и҆ в̾ ро́въ вмета́еми , ѕвѣре́мъ же вдава́еми ,
и҆ во ѻ҆́гнь и҆ в̾ во́дꙋ раздѣле́ни быва́юще , страстᲂно́сцы мч҃нцы , ра́дꙋющесѧ
пᲂѧ́хꙋ , гдⷭ҇а по́йте и҆ превᲂзнᲂси́те є҆гѡ̀ во́ вѣки . =боⷢ҇ . В=и́дѣвши
ᲂу҆снꙋ́вша на́ древѣ хрⷭ҇та̀ , и҆́же всѣ́мъ бо́дрᲂсть пᲂдава́юща , бжⷭ҇твенꙋю и҆
спасе́нꙋю , мт҃и всенепᲂро́чнаѧ вᲂсклица́нїемъ пла́каше , и҆ взыва́ше ; что̀
сїѐ но́вᲂе чꙋ́до , ѡ҆живлѧ́ѧи всѧ̀ , ᲂу҆мира́етъ хᲂтѧ̀ .

=и҆́нъ і҆рмо́съ , то́йже . Б=лꙋ́днѡ житїѐ и҆зжи́въ , и҆ всѧ́кꙋю нечистᲂтꙋ̀
сᲂдѣ́лавъ , трепе́щꙋ сꙋди́ща . трепе́щꙋ и҆стѧза́нїѧ , трепе́щꙋ и҆ ѿвѣ́та
ѡ҆сꙋже́нїѧ мᲂегѡ̀ , чⷭ҇таѧ ꙗ҆́же сꙋдїю̀ ро́ждьши , пред̾ста́ни ми тᲂгда̀ и҆
и҆зба́ви мѧ нꙋ́жды . ~На тѧ̀ всю̀ наде́ждꙋ спасе́нїѧ мᲂегѡ̀ вᲂзлᲂжи́хъ ,
бг҃ᲂмт҃и неи҆скꙋсᲂбра́чнаѧ , и҆ тебѐ на́ пᲂмᲂщь призыва́ю всегда̀ . спаси́ мѧ
ѿ печа́лей и҆ напа́стей врага̀ , и҆ разрꙋшѝ плѣни́цы ѕѡ́лъ мᲂи́хъ , и҆
вѣ́чныѧ тмы̀ и҆схи́ти мѧ . ~Въ ча́съ дв҃о кᲂнца̀ мᲂегѡ̀ , рꙋкѝ бѣсо́вскїѧ мѧ
и҆схи́ти , и҆ сꙋда̀ и҆ прѣ́нїѧ , и҆ стра́шнагѡ и҆спыта́нїѧ , и҆ мыта́рствъ
го́рькихъ , и҆ кнѧ́зѧ лю́тагѡ , и҆ вѣ́чнагѡ ѡ҆сꙋже́нїѧ . ~Сᲂблюдѝ раба̀
свᲂегѡ̀ дв҃о , ѿ всѧ́кᲂгѡ навѣ́та чꙋжда́гѡ , тѧ́ бо и҆́мамъ влⷣчце пᲂкро́въ и҆
застꙋпле́нїе , прибѣ́жище и҆ ᲂу҆тверже́нїе , и҆ тебѐ ра́ди ча́ю и҆зба́витисѧ
сѣте́й врага̀ . є҆ди́на пред̾ста́тельнице ро́дꙋ чл҃ческᲂмꙋ . =та́же , пѣ́снь
бцⷣѣ . в=ели́читъ дш҃а мᲂѧ̀ гдⷭ҇а .= и҆ =пᲂкло́ны .

=пѣ́снь , ѳ҃ . і҆рмо́съ . В=сѧ́къ зе́менъ , да взыгра́етсѧ дх҃ᲂмъ
прᲂсвѣща́емъ . да ликᲂвствꙋ́етъ же , беспло́тныхъ ᲂу҆мо́въ є҆стество̀ , пᲂчита́ѧ
ст҃о́е тᲂржество̀ бж҃їѧ мт҃ре . и҆ да пᲂе́тъ , ра́дꙋйсѧ пребл҃же́ннаѧ , бцⷣе
чⷭ҇таѧ прⷭ҇нѡ дв҃о . ~Стᲂѧ́ше сꙋди́мь чл҃кᲂлю́бче , и҆́же сꙋди́ти хᲂтѧ́и
всѣ́мъ . вѣнце́мъ же те́рнᲂвымъ ᲂу҆вѧзе́сѧ сп҃се свᲂе́ю во́лею , преслꙋша́нїѧ
те́рнїе и҆́з̾ кᲂрене и҆стерза́ѧ . всѣ́мъ же насажда́ѧ твᲂегѡ̀ бл҃гᲂꙋтро́бїѧ
пᲂзна́нїе . =Ѽ= ка́кѡ лю́дїє без̾зако́ннїи за́вистїю сꙋ́ще ѡ҆мраче́ни ,
пра́ведна сꙋ́ща и҆ непᲂро́чна тѧ свѣтᲂда́вче крⷭ҇тꙋ̀ предаю́тъ . є҆го́же
стра́сть со́лнце зрѧ̀ пᲂмрача́шесѧ , и҆ свѣ́тлᲂсть цр҃ко́внаѧ раздира́шесѧ , и҆
кᲂлѣба́хꙋсѧ ѡ҆снᲂва́нїѧ землѝ . =мⷱ҇ꙋ . С=ᲂѡбра́зни страсте́мъ хрⷭ҇то́вымъ
бы́сте ст҃і́и мч҃нцы , и҆ снаслѣ́дницы црⷭ҇твїѧ и҆ свѣ́тлᲂсти . тѣ́мже
прᲂсвѣти́те премꙋ́дрїи пѣвцы̀ ва́ша , грѣхо́внагѡ мра́ка свᲂбᲂжда́юще , и҆
разли́чныхъ ѡ҆бстᲂѧ́нїи . =мⷱ҇ꙋ . О=у҆́же в̾ са́маѧ премꙋ́дрїи въ нбⷭ҇наѧ
все́льшесѧ , сла́вꙋ же прїе́мше прⷭ҇нᲂсꙋ́щнꙋю , и҆ прича́стїи сщ҃е́нными
ѡ҆бᲂжа́еми , пᲂмѧни́те всѣ́хъ на́съ , чтꙋ́щихъ вѣ́рᲂю всесщ҃е́ннꙋю и҆ честнꙋ́ю
ва́шꙋ па́мѧть , приснᲂсла́внїи . =боⷢ҇ . П=рᲂсвѣтѝ чи́стаѧ и҆́же любо́вїю
чтꙋ́щихъ и҆ велича́ющихъ тѧ̀ , раз̾рꙋшѝ стра́сти на́ша , тѣ́мъ ѻ҆трᲂкᲂви́це
ᲂу҆крᲂтѝ бꙋ́рю , и҆ лꙋка́вагѡ сᲂбла́зны ѿ среды̀ ѿженѝ . а҆га́рѧнскаѧ ча́да
ты̀ ѻ҆трᲂкᲂви́це , пᲂкᲂрѝ на́мъ мл҃твами сѝ .

=и҆́нъ і҆рмо́съ , то́йже . Р=а́дꙋисѧ ꙗ҆́же ра́дᲂсть ро́ждьшаѧ пречⷭ҇таѧ ,
сꙋ́щимъ на землѝ вᲂи́стинꙋ . ра́дꙋисѧ спасе́нᲂе приста́нище , и҆ пᲂкро́ве
притека́ющимъ к̾ тебѣ̀ . ра́дꙋисѧ лѣ́ствице чи́стаѧ , вᲂзвы́сившаѧ па́дшихъ .
ра́дꙋисѧ всебл҃же́ннаѧ бцⷣе , ᲂу҆пᲂва́нїе дш҃а́мъ на́шимъ . ~Разрꙋшѝ па́жить
грѣха̀ мᲂегѡ̀ , ѡ҆скверне́ныѧ ми дш҃и и҆ тѣлесѐ , бг҃ᲂра́дᲂваннаѧ пречⷭ҇таѧ
влⷣчце , си́льнᲂю мл҃твᲂю тѝ ѽ всенепᲂро́чнаѧ . и҆сцѣле́нїе да́вши спасе́нᲂе
влⷣчнїи стра́хъ бжⷭ҇твеныи . ~Ты̀ мнѣ̀ прᲂсвѣще́нїе , ты́ ми и҆збавле́нїе и҆
ра́дᲂванїе , ты̀ пᲂбо́рница мᲂѧ̀ . ты́ ми сла́ва и҆ пᲂхвала̀ , и҆ ча́ѧнїѧ
спасе́нїѧ мᲂегѡ̀ є҆сѝ всенепᲂро́чнаѧ . и҆ тебѣ̀ вѣ́рнѡ пᲂклᲂнѧ́юсѧ и҆ вᲂпїю́
ти , спаси́ мѧ ѡ҆каѧ́ннаго раба̀ свᲂегѡ̀ , и҆ ѿ вра́тъ а҆́дᲂвыхъ и҆схи́ти мѧ .
~Спаси́ мѧ чⷭ҇таѧ , сп҃са ро́ждьшаѧ и҆ всеще́драго . ᲂу҆ще́дри мѧ раба̀
свᲂегѡ̀ , и҆ к̾ пᲂкаѧ́нїю пꙋтѝ наста́ви . лꙋка́вагѡ сᲂбла́зны ѿ среды̀
ѿженѝ , и҆ тᲂго̀ лᲂвле́нїѧ и҆зба́ви мѧ , и҆ ѻ҆гнѧ̀ вѣ́чнагѡ пренепᲂро́чнаѧ
и҆схи́ти мѧ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ =ѱалмы̀ ѡ҆бы́чны .

=на стихо́внѣ , стихѣ́ры . гла́съ , д҃ . С=тѣна̀ бꙋ́ди на́мъ крⷭ҇тъ тво́й ,
і҆с҃е сп҃се на́шъ . и҆но́го бо ᲂу҆пᲂва́нїѧ вѣ́рнїи не и҆́мамы , ра́звѣ тебѐ
и҆́же на не́мъ пло́тїю пригво́ждьшагᲂсѧ . и҆ пᲂдаю́щаго на́мъ ве́лїю млⷭ҇ть .

=сти́хъ : и҆спо́лнихᲂмсѧ за ᲂу҆́тра . поⷣ . Д=а́лъ є҆сѝ зна́менїе ,꙳
бᲂѧ́щимсѧ тебѐ гдⷭ҇и ,꙳ крⷭ҇тъ тво́й честны́и ,꙳ и҆́мже пᲂсрами́лъ є҆сѝ ,꙳
нача́ла тмы̀ и҆ вла́сти ,꙳ и҆ вᲂз̾ве́лъ є҆сѝ на́съ ꙳ на пе́рвᲂе бл҃же́нство .꙳
тѣ́мже тѝ чл҃кᲂлю́бнᲂе смᲂтре́нїе сла́вимъ ,꙳ і҆с҃е всеси́льне ꙳ сп҃се дш҃а́мъ
на́шимъ . =сти́хъ : и҆ бꙋ́ди свѣ́тлᲂсть . мⷱ҇ꙋ . К=то̀ не ᲂу҆жаса́етсѧ зрѧ̀
ст҃і́и мч҃нцы ,꙳ по́двига до́брагѡ , и҆́мже пᲂдвиза́стесѧ ;꙳ ка́кѡ во́ плᲂти
сꙋ́ще ,꙳ беспло́тнаго врага̀ пᲂбѣди́сте ,꙳ хрⷭ҇та̀ и҆спᲂвѣ́дающе ,꙳ и҆ крⷭ҇то́мъ
вᲂѡрꙋжи́вшесѧ .꙳ тѣ́мже вᲂи́стинꙋ ꙗ҆ви́стесѧ ,꙳ бѣсо́мъ прᲂгᲂни́телїе ,꙳ и҆
ва́рварѡмъ пᲂбѣди́телїе ,꙳ непреста́ннѡ мᲂлѧ́щесѧ спасти́сѧ дш҃а́мъ на́шимъ .
=сла́ва , и҆ ны́нѣ , крⷭ҇тᲂбоⷢ҇ .= =поⷣ . ꙗ҆́=кѡ до́блѧ . ~На крⷭ҇тѣ́ тѧ ꙳ ꙗ҆́кѡ
ᲂу҆зрѣ̀ пригвᲂжде́на гдⷭ҇и ,꙳ а҆́гница и҆ мт҃и твᲂѧ̀ дивлѧ́шесѧ .꙳ и҆ что̀
видѣ́нїе взыва́ше ,꙳ сн҃е вᲂжделѣ́нне ,꙳ сїѧ́ ти невѣ́рныи сᲂбѡ́ръ ꙳ вᲂз̾дадѐ
без̾зако́нныи ,꙳ и҆́же мно́гихъ твᲂи́хъ чꙋде́съ наслади́выисѧ ;꙳ но сла́ва
неи҆з̾гл҃аннᲂмꙋ ꙳ сᲂше́ствїю твᲂемꙋ̀ влⷣко .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ ны́нѣ , крⷭ҇тᲂбоⷢ҇ . ~во́ гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ пѧто́къ , бл҃же́нны . гла́съ , д҃ .=

~Дре́ва ра́ди а҆да́мъ раѧ̀ бы́сть и҆з̾селе́нъ , дре́ва же ра́ди крⷭ҇тнагѡ
разбо́йникъ в̾ ра́й всели́сѧ . ѻ҆́въ ᲂу҆́бѡ вкꙋ́шъ , за́пᲂвѣдь престꙋпѝ
сᲂтво́ршагѡ и҆̀ . ѻ҆́въ же сраспина́емь , бг҃а тѧ̀ и҆спᲂвѣ́да таѧ́щагᲂсѧ ,
пᲂмѧни́ мѧ вᲂпїѧ̀ , во црⷭ҇твїи сѝ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
З=рѧ́ще тѧ на крⷭ҇тѣ̀ распрᲂсте́рта є҆ди́не дᲂлгᲂтерпѣли́ве , си́лы нбⷭ҇ныѧ ,
недᲂꙋмѣ́ющесѧ с̾ тре́петᲂмъ дивлѧ́хꙋсѧ . землѧ́ же кᲂлеба́шесѧ , и҆ свѣти́лᲂмъ
дᲂбро́та ᲂу҆гаса́ше , непра́веднѡ чл҃кᲂлю́бче ѡ҆сꙋжа́емꙋ тебѣ̀ . а҆да́мъ
ѡ҆сꙋже́ныи ѡ҆правда́шесѧ . сла́влю бл҃гᲂꙋтро́бїе твᲂѐ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . Н=а ло́бнѣмъ вᲂзнесе́сѧ ,
вра́жїю главꙋ̀ сᲂкрꙋши́лъ є҆сѝ . на́ древѣ же ᲂу҆́меръ , плᲂдо́мъ дре́внимъ
ᲂу҆ме́ршїѧ ѡ҆живи́лъ є҆сѝ влⷣко , и҆ раѧ̀ жи́тели ꙗ҆ви́лъ є҆сѝ , непреста́ннѡ
сла́вѧщихъ твᲂю̀ бл҃гᲂсты́ню , и҆ вᲂпїю́щихъ , пᲂмѧнѝ на́съ во црⷭ҇твїи сѝ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ . Ꙗ҆́=кᲂже
ѻ҆рꙋ́жїе крⷭ҇тъ вᲂспрїе́мше ст҃і́и мч҃нцы , ко ѡ҆пᲂлче́нїю враго́мъ ,
по́мыслᲂмъ до́блимъ и҆зыдо́сте , и҆ тѣ́хъ пᲂгꙋ́бльше , нетлѣ́ннымъ вѣнце́мъ
ᲂу҆вѧзо́стесѧ , и҆ сла́вꙋ пᲂлꙋчи́сте вы́шнюю , ра́дꙋющесѧ дᲂстᲂбл҃же́ннїи .
тѣ́мже вѣ́рᲂю ва́съ ᲂу҆блажа́емъ .

=сла́ва . Д=а пᲂка́жеши ꙗ҆́вствено , є҆́же к̾ на́мъ сп҃се бл҃гᲂꙋтро́бїе
твᲂѐ , пригвᲂзди́лсѧ є҆сѝ на крⷭ҇тѣ̀ , ѻ҆ц҃ꙋ сᲂє҆дине́ныи и҆ дх҃ꙋ . гꙋ́бꙋ и҆
тро́сть пᲂрꙋга́нїѧ и҆ ра́ны претерпѣ́лъ є҆сѝ , хᲂтѧ̀ и҆зба́вити ѻ҆гнѧ̀
вѣ́чнагѡ зᲂвꙋ́щихъ , пᲂмѧни́ мѧ сп҃се во црⷭ҇твїи сѝ .

=и҆ ны́нѣ . Н=ев̾мѣсти́мыи вездѣ̀ , нестѣснѧ́емь мѣ́стᲂмъ всели́сѧ во ст҃ꙋ́ю
ᲂу҆тро́бꙋ твᲂю̀ , бг҃ᲂрᲂди́тельнице пречⷭ҇таѧ влⷣчце , и҆ на́ древѣ пᲂвѣ́шенъ ,
жи́знь ми́рᲂви ꙗ҆́вѣ и҆стᲂчи́лъ є҆́сть . тᲂго̀ ᲂу҆мᲂлѝ , ᲂу҆мертви́ти
мꙋдрᲂва́нїѧ пло́ти на́шеѧ , и҆ спастѝ всѣ́хъ на́съ бл҃гᲂстїю сѝ .



