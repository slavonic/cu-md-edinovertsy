В=ъ недѣ́лю , ве́черъ . на́ гдⷭ҇и вᲂзва́хъ , стⷯры , пᲂкаѧ́нны . гла́съ , в҃ .
поⷣ . є҆=гда̀ ѿ́ древа тѧ . з=апѣ́въ : ꙗ҆́кѡ ѿ тебѐ ѡ҆чище́нїе є҆́сть .
И҆=мѣ́ѧи бл҃гᲂꙋтро́бїѧ и҆сто́чникъ , и҆стᲂча́ѧ же бе́здны млⷭ҇тей , и҆ пᲂто́ки
щедро́тамъ , ѻ҆́ч҃е пребл҃гі́и , и҆ сн҃е сло́во ѻ҆́ч҃еє , и҆ д́ш҃е ст҃ы́и ,
несᲂзда́ннᲂе є҆стество̀ , прїимѝ мᲂле́нїе и҆ мл҃твꙋ на́шꙋ , всѣ́мъ и҆́же
в̾ прегрѣше́нїихъ сꙋ́щимъ пᲂдаѧ̀ прᲂще́нїе . ꙗ҆́кѡ бг҃ъ ще́дръ и҆
чл҃кᲂлю́бецъ .

=ᲂу҆пᲂва̀ дш҃а мᲂѧ̀ на́ гдⷭ҇а . И҆́=маши по є҆стествꙋ̀ ꙗ҆́кѡ бг҃ъ , ᲂу҆тро́бꙋ
щедро́тъ , и҆ ми́лᲂсти и҆ бл҃гᲂсты́ни . тѣ́мже мо́лимъ тѧ хрⷭ҇тѐ сп҃се на́шъ ,
и҆ припа́дающе зᲂве́мъ , при́снѡ ти вᲂпїю́ще , да́рꙋй рабѡ́мъ свᲂи́мъ ,
прегрѣше́нїемъ мно́гимъ разрѣше́нїе , и҆ прᲂще́нїе всѣ́мъ , и҆́хже
сᲂгрѣши́хᲂмъ всѝ , ꙗ҆́кѡ бг҃ъ ще́дръ и҆ чл҃кᲂлю́бецъ .

=да ᲂу҆пᲂва́етъ і҆и҃ль на́ гдⷭ҇а . С=пастѝ хᲂтѧ̀ сп҃се всѣ́хъ ꙗ҆́кѡ бг҃ъ ,
и҆́хже ра́ди вᲂчелᲂвѣ́чивсѧ , и҆ ꙗ҆ви́лсѧ є҆сѝ чл҃къ , спасѝ на́съ
пᲂклᲂнѧ́ющихсѧ , твᲂи́мъ за́пᲂвѣдемъ . неприше́лъ бо є҆сѝ чл҃кᲂлю́бче ,
пра́ведники спастѝ , но и҆́же в̾ сᲂгрѣше́нїихъ ѡ҆кᲂва́нныхъ на́съ , мно́гими
грѣхѝ разрѣши́ти , бл҃гᲂда́тїю креще́нїѧ бжⷭ҇твенагѡ , ꙗ҆́кѡ бг҃ъ ще́дръ и҆
чл҃кᲂлю́бецъ .

=та́же , в̾ минѣ́и , с=тⷯры , ~ст҃о́мꙋ , ~а҆́ще и҆́мать . ~а҆́ще нѣ́сть
минѣ́и . =и҆́ны , стихѣ́ры , беспло́тнымъ . гла́съ , и҆ пᲂдо́бенъ , то́йже .
=з=апѣ́въ : ѿ всѣ́хъ без̾зако́нїи є҆гѡ̀ . П=ресто́ли , херꙋви́ми , и҆
серафи́ми , гдⷭ҇ьствїѧ же и҆ си́лы , и҆ вла́сти честны́ѧ , а҆́нг҃ли ,
а҆рха́нг҃ли , и҆ нача́ла с̾ ни́ми , и҆́же тѣ́хъ нетлѣ́ннᲂе є҆стество̀
сᲂста́вльшемꙋ , пѣ́снь непреста́ннꙋю сᲂгла́снѡ пᲂю́тъ , є҆ди́но в̾ трⷪ҇цѣ
сꙋщество̀ , всѧ̀ наꙋча́юще честѝ , сра́сленѡ є҆динᲂче́стно и҆ сᲂпресто́льно .

=пᲂхвали́те є҆гѡ̀ всѝ лю́дїє . П=е́рвїи не веще́ственыхъ ли́цы ,
бг҃ᲂнача́льствїѧ зарѝ , не хᲂда́тайствеными сїѧ́ньми пᲂдъє́млюще , по́ чинꙋ
и҆́хъ про́чимъ препᲂдава́ютъ , бжⷭ҇твеныѧ свѣ́тло́сти , и҆ прино́сѧтъ на́мъ
си́хъ любо́внымъ зако́нᲂмъ , по дᲂстᲂѧ́нїю та́кᲂжде , къ серде́чнѣй кᲂмꙋ́ждо
чистᲂтѣ̀ съ прилѣжа́нїемъ .

=и҆ и҆́стина гдⷭ҇нѧ пребыва́етъ во́ вѣки . Г=ᲂрѣ̀ к̾ высᲂтѣ̀ дш҃и , гᲂрѣ̀
серде́чнᲂе ѻ҆́ко . и҆ ᲂу҆́мнаѧ стремле́нїѧ , любо́вїю бжⷭ҇твенᲂю и҆мꙋ́ще ,
в̾ дш҃а́хъ свᲂи́хъ прᲂстира́емъ всегда̀ . ꙗ҆́кѡ да и҆́же ѿ тꙋ́дꙋ лꙋча́ми
ѡ҆блиста́еми , ᲂу҆бѣ́гнемъ тмы̀ стрⷭ҇те́й . ча́юще со а҆́нг҃лы пред̾ста́ти
стра́шнᲂмꙋ прⷭ҇то́лꙋ зижди́телѧ , и҆ преѡ҆брази́тисѧ ѿ́ свѣта в̾ свѣ́тъ .

=сла́ва , и҆ ны́нѣ , боⷢ҇ . М=но́жество а҆́нг҃лъ , сн҃а твᲂегѡ̀ пречⷭ҇таѧ
вᲂспѣва́ютъ , трист҃ы́ми гла́сы , ꙗ҆́кѡ прⷭ҇то́лъ тѧ тᲂмꙋ̀ сꙋ́щꙋ ѻ҆гнезра́ченъ ,
и҆ пᲂла́тꙋ ѡ҆ дш҃евле́нꙋю , мо́стъ бжⷭ҇твеныи , и҆́же ѿ землѝ превᲂдѧ́щи
всегда̀ к̾ немꙋ̀ . ра́дꙋисѧ ѡ҆бра́дᲂваннаѧ . вᲂпїю́ще ти сᲂгла́снѡ ,
со а҆рха́нг҃лᲂмъ гаврїи́лᲂмъ , ꙗ҆́кѡ ро́ждьшей и҆сто́чника ра́дᲂсти .

=та́же , с=вѣ́тѣ ти́хїи . =прᲂки́менъ , дню̀ . та́же , с=пᲂдо́би гдⷭ҇и
в̾ ве́черъ се́й . =на стихо́внѣ , стⷯры , пᲂкаѧ́нны . гла́съ , в҃ .
С=ᲂгрѣши́хъ ти хрⷭ҇тѐ сп҃се , ꙗ҆́кѡ блꙋ́дныи сн҃ъ , прїими́ мѧ ѻ҆́ч҃е
ка́ющасѧ , и҆ пᲂми́лꙋй мѧ бж҃е .

=сти́хъ : к̾ тебѣ̀ вᲂзведо́хъ ѻ҆́чи мᲂѝ . В=ᲂпїю́ ти хрⷭ҇тѐ сп҃се ,
мытаре́вымъ гла́сᲂмъ , ѡ҆чи́сти мѧ ꙗ҆́кᲂже ѻ҆́нᲂго , и҆ пᲂми́лꙋй мѧ бж҃е .

=сти́хъ : пᲂми́лꙋй на́съ гдⷭ҇и . мⷱ҇ꙋ . И҆́=же земны́ѧ сла́дᲂсти
невᲂз̾лю́бльше страстᲂте́рпцы , небе́снымъ бл҃ги́мъ спᲂдо́бишасѧ , и҆ а҆́нг҃лѡмъ
сᲂгра́ждане бы́ша , гдⷭ҇и мл҃твами и҆́хъ пᲂми́лꙋй и҆ спасѝ на́съ .

=сла́ва , и҆ нн҃ѣ , боⷢ҇ . Р=а́дꙋисѧ мр҃і́е бцⷣе , цр҃кви не ѡ҆бᲂри́маѧ ,
па́че же ст҃а́ѧ , ꙗ҆́кᲂже вᲂпїе́тъ прᲂро́къ , ст҃а̀ цр҃кви твᲂѧ̀ , ди́вна
в̾ пра́вдꙋ .

=та́же , н=н҃ѣ ѿпꙋща́еши .= т=рⷭ҇то́е , и҆ по ѻ҆́ч҃е на́шъ . ~трᲂпа́рь ,
ст҃о́мꙋ .= с=ла́ва , и҆ ны́нѣ , боⷢ҇ . ~во́ гласъ трᲂпарѧ̀ .= п=ᲂсе́мъ ,
є҆ктенїѧ̀ . =и҆= ѿпꙋ́стъ .

В=ъ нлⷣю , на па́вечерницѣ . кано́нъ , прест҃ѣ́й бцⷣѣ . гла́съ , в҃ .
пѣ́снь , а҃ . і҆рмо́съ . В=о глꙋбинѣ̀ пᲂтᲂпѝ дре́вле , фараѡни́тскаѧ всѧ̀
во́инства , преѡ҆рꙋже́нꙋ си́лꙋ . вᲂпло́щшеєсѧ сло́во , преспѣ́ющїѧ грѣхѝ
пᲂтреби́ло є҆́сть , пресла́вныи гдⷭ҇ь , ꙗ҆́кѡ прᲂсла́висѧ .

=запѣ́въ : прест҃а́ѧ гжⷭ҇е бцⷣе спасѝ на́съ . В=ᲂѡбра́жьсѧ и҆з̾ тебѐ
по на́съ , сл҃нце невече́рнеє , тѧ̀ слᲂве́сно нб҃о и҆ свѣтлѣ́йше , ꙗ҆́вственѣ
пᲂказа̀ . тѣ́мже мѧ и҆зба́ви стрⷭ҇тнагѡ смра́да , ꙗ҆́кѡ да вᲂспᲂю̀ любо́вїю ,
тѧ̀ є҆ди́нꙋ мт҃рь дв҃ꙋ . ~Клещꙋ̀ и҆́же мы́сленыи ᲂу҆́гль нᲂси́вшꙋ , и҆ чл҃ческᲂе
є҆стество̀ ѡ҆чи́стившꙋю мᲂлю́ тѧ влⷣчце , мно́гихъ ми прегрѣше́нїи скве́рнꙋ
ѡ҆мы́й , и҆ сквернѧ́ющихъ страсте́й , и҆зба́ви мѧ мл҃твами сѝ . =сла́ва .
И҆́=же и҆сто́чникъ ми́лᲂсти хрⷭ҇та̀ , пречⷭ҇таѧ ро́ждьши , и҆ є҆де́мъ чл҃кѡмъ
ѿве́рзши , две́ри ѿве́рзи ми , ми́лᲂсти твᲂеѧ̀ бцⷣе . и҆ да́рꙋй сᲂгрѣше́нїи
прᲂще́нїе , влⷣчце ми́рꙋ . =и҆ ны́нѣ . М=ᲂи́хъ прегрѣше́нїи плѣни́цы
расто́ргни влⷣчце , свᲂегѡ̀ сн҃а и҆ бг҃а мᲂлѧ́щи , и҆ тᲂмѧ́щїи мѧ грѣ́хъ
низ̾лᲂжѝ прⷭ҇нѡ дв҃о , ꙗ҆́кѡ да вᲂспᲂю́ тѧ всегда̀ пренепᲂро́чнаѧ спаса́емъ .

=пѣ́снь , г҃ . і҆рмо́съ . Н=а ка́мени мѧ вѣ́ры ᲂу҆твердѝ , раз̾ширѝ ᲂу҆ста̀
мᲂѧ̀ на врагѝ мᲂѧ̀ . вᲂз̾весели́бᲂсѧ дх҃ъ мо́й вᲂспѣва́ти , нѣ́сть
ст҃а ꙗ҆́кᲂже бг҃ъ на́шъ , и҆ нѣ́сть пра́ведна па́че тебѐ гдⷭ҇и . ~Мглꙋ̀
стрⷭ҇те́й мᲂи́хъ и҆ ѡ҆мраче́нїе ѿженѝ , зарѧ́ми мᲂли́твъ твᲂи́хъ , и҆
прᲂсвѣти́ мѧ пречⷭ҇таѧ влⷣчце , ро́ждьшаѧ вᲂсїѧ́вшаго пре́жде денни́цы
хрⷭ҇та̀ , ѿ сл҃нца сл҃нце незахᲂди́мᲂе . ~Вᲂзста́вила є҆сѝ пречⷭ҇таѧ твᲂи́мъ
ржⷭ҇тво́мъ , ски́нїю па́дшꙋю и҆ сᲂкрꙋше́нꙋю , дв҃да твᲂегѡ̀ пра́ѻ҆ц҃а . тѣ́мже
вᲂзста́ви бцⷣе и҆ менѐ раба̀ твᲂегѡ̀ , сᲂкрꙋше́наго стрⷭ҇тьмѝ и҆
прегрѣше́нїи . =сла́ва .= ~Прᲂгᲂнѧ́ющеє ѻ҆рꙋ́жїе , грѣхѝ и҆ стра́сти дш҃и
мᲂеѧ̀ , бꙋ́ди дв҃о , и҆ пᲂкажи́ мѧ ꙗ҆́кᲂже дрꙋгі́и ра́й , без̾навѣ́тенъ и҆
сᲂблюде́нъ тᲂбо́ю , и҆ принᲂсѧ́щъ цвѣ́ты дх҃а . =и҆ ны́нѣ . П=рᲂсте́рши рꙋ́кꙋ
бл҃гᲂꙋтро́бїѧ , рꙋко́ю прїими́ мѧ бг҃ᲂрᲂди́тельнице , и҆ всѧ́кᲂгѡ и҆схи́ти
ѡ҆сꙋже́нїѧ , к̾ тебѣ̀ прибѣга́ющаго , и҆ тебѣ̀ припа́дающа , и҆ призыва́ющаго
твᲂю̀ по́мᲂщь .

=пѣ́снь , д҃ . і҆рмо́съ . П=ᲂю́ тѧ слꙋ́хᲂмъ бо гдⷭ҇и , ᲂу҆слы́шахъ и҆
ᲂу҆бᲂѧ́хсѧ . до мене́ бо прїи́де , менѐ и҆ща̀ заблꙋ́ждьшаго . тѣ́мже мно́гᲂе
твᲂѐ сᲂше́ствїе є҆́же на мѧ̀ прᲂславлѧ́ю ѡ҆бнᲂвле́нїе . ~Ква́съ чл҃ческагѡ
є҆стества̀ , нескве́рныи ст҃ы́и . ѿ него́же прїе́мъ тѣ́сто , сᲂзда̀ є҆гѡ̀
зижди́тель , и҆ мнѣ̀ страсте́й скве́рнꙋ ѡ҆мы́й , и҆ ка́лъ прегрѣше́нїй
мᲂи́хъ ѡ҆чи́сти . ~Лѣчбо́ю мл҃твъ ти влⷣчце , и҆ пла́стыремъ и҆ ма́слᲂмъ , дш҃и
мᲂеѧ̀ стрꙋ́пы , и҆ ꙗ҆́звы грѣхо́вныѧ ны́нѣ и҆сцѣлѝ чⷭ҇таѧ . ꙗ҆́кѡ ро́ждьши ,
бг҃ᲂнача́льнꙋю цѣльбꙋ̀ є҆стества̀ . =сла́ва . П=лѣни́цꙋ страсте́й мᲂи́хъ
разрꙋшѝ влⷣчце , и҆ вери́ги грѣхѡ́въ мᲂи́хъ расто́ргни , ѻ҆рꙋ́жїемъ мл҃твъ
твᲂи́хъ , хрⷭ҇та̀ ро́ждьшаѧ , пᲂдаю́щагѡ и҆збавле́нїе свѧ́заннымъ во а҆́дѣ .
=и҆ ны́нѣ . С=тра́сти дш҃и мᲂеѧ̀ и҆сцѣлѝ , ѡ҆мрачи́вшїѧ мѧ преѡ҆каѧ́ннѣ ,
по́мыслъ прᲂсвѣтѝ , дале́че ѿгᲂнѧ́щи чⷭ҇таѧ , тмы̀ бѣсо́въ , ѡ҆скᲂрблѧ́ющихъ
мѧ , и҆ по всѧ̀ днѝ сѣ́ти прᲂстира́ющихъ мнѣ̀ .

=пѣ́снь , є҃ . і҆рмо́съ . П=рᲂсвѣще́нїе во тмѣ̀ лежа́щимъ , и҆ спасе́нїе
ненача́емымъ хрⷭ҇тѐ сп҃се мо́й , ктебѣ̀ ᲂу҆́треннюю цр҃ю ми́рныи ,
прᲂсвѣти́ мѧ сїѧ́нїемъ си , и҆но́гѡ бо ра́звѣ тебѐ бг҃а незна́емъ . =Ѿ=
клѧ́твы дре́внїѧ , ми́ръ ꙗ҆́кѡ и҆зба́ви , влⷣчце ми́рꙋ , бл҃гᲂслᲂве́нїе
хрⷭ҇та̀ ро́ждьшаѧ , пᲂмышле́нїи без̾мѣ́стныхъ и҆зба́ви мѧ̀ , и҆ всѧ́кїѧ
печа́ли . є҆ди́на бо є҆сѝ вѣ́рнымъ ра́дᲂванїе . ~Ѡ҆крꙋжа́етъ дш҃и мᲂеѧ̀
гра́дъ , бѣсо́вскїи по́лкъ , и҆ расплѣни́ти ѕѣлѡ̀ пᲂкꙋша́етсѧ . пресла́внаѧ
влⷣчце гра́де всѣ́хъ цр҃ѧ , ѡ҆гради́ мѧ стᲂлпны́ми стѣна́ми , твᲂи́ми мл҃твами
и҆ спасѝ . =сла́ва . Б=ꙋ́рѧ люта̀ раз̾враще́нїѧ , дꙋхѡ́въ лꙋка́вствїѧ , мᲂю̀
мы́сль смꙋща́етъ . пред̾варѝ ско́рѡ , и҆ ᲂу҆ти́ши сїю̀ , ро́ждьшаѧ всѧ́кїѧ
тва́ри , є҆ди́нагѡ ко́рмника хрⷭ҇та̀ всеси́льнаго . =и҆ ны́нѣ . В=ᲂсїѧ́й ми
свѣ́тъ пᲂкаѧ́нїѧ бг҃ᲂрᲂди́тельнице , во тмѣ̀ пᲂги́бельнѣй затвᲂре́нᲂмꙋ .
да́рꙋй рꙋ́кꙋ по́мᲂщи лежа́щемꙋ , и҆ твᲂи́ми мл҃твами вᲂз̾дви́гни мѧ чи́стаѧ ,
твᲂри́ти бж҃їѧ ѡ҆правда́нїѧ .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , неи҆зслѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Ꙗ҆́кѡ жи́знь
вѣ́чнꙋю ро́ждьши пречⷭ҇таѧ , и҆́же ѿ́ тѣла дш҃и мᲂе́й и҆схᲂдѧ́щꙋю сме́рть ,
твᲂи́ми мл҃твами ᲂу҆мертвѝ . ~Лᲂви́тъ и҆скꙋша́ѧ мѧ , ѕмі́й чл҃кᲂненави́стныи .
но ꙗ҆́кѡ ро́ждьшаѧ и҆́же главы̀ сᲂкрꙋ́шшагѡ ѕмїе́мъ , и҆ сегѡ̀ ᲂу҆празднѝ
влⷣчце . =сла́ва . С=трᲂпо́тныѧ стезѝ ше́ствᲂвавшаго , к̾ пра́вѣй стезѝ
наста́ви , ꙗ҆́же пꙋ́ть жи́зни ро́ждьшаѧ хрⷭ҇та̀ бг҃а на́шегѡ . =и҆ ны́нѣ . Д=ш҃и
мᲂеѧ̀ стра́сти и҆сцѣлѝ , и҆ печа́ли недᲂꙋмѣ́нїе пᲂбѣдѝ , ꙗ҆́же бг҃а
ро́ждьшаѧ , на спасе́нїе чл҃кѡмъ пречⷭ҇таѧ .

~Гдⷭ҇и пᲂми́лꙋй , =гⷤ . сла́ва , и҆ ны́нѣ . сѣда́ленъ , гла́съ , в҃ .
М=лрⷭ҇дїѧ сꙋ́щи и҆сто́чникъ , млⷭ҇ти спᲂдо́би на́съ бцⷣе , при́зри на́ люди
сᲂгрѣ́шшїѧ , ꙗ҆вѝ ꙗ҆́кѡ при́снѡ си́лꙋ твᲂю̀ , на тѧ́ бо ᲂу҆пᲂва́юще ра́дꙋисѧ ,
вᲂпїе́мъ ти , ꙗ҆́кᲂже и҆нᲂгда̀ гаврїи́лъ беспло́тнымъ а҆рхистрати́гъ .

=пѣ́снь , з҃ . і҆рмо́съ . Т=ѣ́лꙋ злато́мꙋ премꙋ́дрыѧ дѣ́ти непᲂслꙋжи́ша , и҆
в̾ пла́мень са́ми пᲂидо́ша , и҆ бо́ги и҆́хъ ѡ҆брꙋга́ша . средѝ пла́мене
вᲂзᲂпи́ша , и҆ ѡ҆брᲂсѝ и҆́хъ а҆́нг҃лъ , ᲂу҆слы́шасѧ ᲂу҆́же ᲂу҆́стъ ва́шихъ
мл҃тва . ~Смꙋща́етъ ми ᲂу҆́мъ , и҆ кᲂле́блетъ дш҃ꙋ вᲂлна̀ стрⷭ҇те́й . но
ро́ждьшаѧ и҆́же мо́ре вᲂлнꙋ́ющеєсѧ , пᲂвелѣ́нїемъ бжⷭ҇твенымъ ѡ҆бꙋздᲂва́ющагѡ
дв҃о , к̾ тишинѣ̀ прелᲂжѝ без̾стра́стїѧ , и҆ плᲂтьско́е ᲂу҆ста́ви смꙋще́нїе .
~Тѧ̀ две́рь вѣ́дыи мы́сленагѡ вᲂсто́ка , с̾ нб҃сѐ ꙗ҆́вльшасѧ , вни́ти в̾ нб҃са̀
тᲂбо́ю дв҃о , ра́бъ тво́й мᲂлю́сѧ . тѣ́мже прїими́ мѧ влⷣчце , и҆ свѣ́тᲂмъ
наста́ви . =сла́ва . Н=а крⷭ҇тѣ̀ хрⷭ҇то́съ , сн҃ъ тво́й прᲂпе́нсѧ во́лею ,
нача́ла тмѣ̀ пᲂсрамѝ , и҆ сме́ртнꙋю разрꙋшѝ тлетво́рнꙋю си́лꙋ . и҆́мже влⷣчце
пречⷭ҇таѧ , страстно́е мᲂѐ пло́ти мꙋдрᲂва́нїе ᲂу҆мертвѝ . =и҆ нн҃ѣ .
Н=епреста́й чⷭ҇таѧ мᲂлѧ́щи , и҆́же ѿ тебѐ ро́ждьшагᲂсѧ бг҃а , ѡ҆ и҆́же вѣ́рᲂю
притѣка́ющихъ к̾ тебѣ̀ , и҆ прᲂсѧ́щихъ и҆збавле́нїѧ , є҆ди́на застꙋ́пнице
ми́рꙋ , ѿча́ѧннымъ застꙋпле́нїе , ѡ҆бꙋрева́емымъ в̾ лю́тыхъ прⷭ҇нѡ по́мᲂщь .

=пѣ́снь , и҃ . і҆рмо́съ . Ѡ҆ =пᲂдо́бїи зла́тѣ , небрего́ша пресла́внїи
ѻ҆́трᲂцы , неи҆змѣ́нныи живы́и бж҃їи ѻ҆́бразъ ви́дѣвше , средѝ пла́мени
пᲂѧ́хꙋ , ѡ҆сꙋ́щественнаѧ по́й гдⷭ҇а всѧ̀ тва́рь , и҆ превᲂзнᲂша́й є҆гѡ̀
во́ вѣки . ~Бг҃ᲂдѣ́ланнаѧ ски́нїе , сꙋ́щаѧ ст҃а́гѡ ст҃ы́хъ , пᲂказа́вши
дре́внїѧ ски́нїи ѻ҆́бразъ , а҆рхїєре́ѧ вели́ка внꙋ́трь и҆мꙋ́щи , мᲂѐ срⷣце
дв҃о ꙗ҆вѝ вы́шнѧго , всѣ́хъ цр҃ю хрⷭ҇тꙋ̀ ски́нїю ст҃ꙋ . ~Бжⷭ҇твеныи кᲂвче́гъ ,
нᲂси́вши скрижа́ли завѣ́та , неѡ҆пи́саннагѡ сн҃а твᲂегѡ̀ хрⷭ҇та̀ дв҃о , сло́во
бж҃їе пречⷭ҇тᲂе , семꙋ̀ написа́тисѧ ꙗ҆́кᲂже надсцѣ̀ дш҃и мᲂеѧ̀ сᲂтвᲂрѝ ,
пе́рстᲂмъ бж҃їимъ твᲂи́ми мл҃твами . =сла́ва . О=у҆сѣче́сѧ ѿ твᲂи́хъ лᲂже́снъ ,
пренепᲂро́чнаѧ влⷣчце , ꙗ҆́кѡ ѿ гᲂры̀ честны́и ка́мень . и҆ стᲂлпы̀ всѧ́кїѧ
пре́лести , ꙗ҆́кѡ вседержи́тель є҆ди́нъ всеси́льныи сᲂкрꙋшѝ . и҆́мже ны́нѣ
ѻ҆́бразы страсте́мъ пᲂтребѝ , дш҃и мᲂеѧ̀ , мы́сленыхъ вра́гъ , сᲂкрꙋши́вши
че́люсти . =и҆ ны́нѣ . В=ᲂда́ми живо́тными , и҆з̾со́хшеє ми срⷣце грѣхо́внымъ
пла́менемъ , ты̀ напо́й дв҃о бцⷣе , во ᲂу҆миле́нїи всегда̀ сᲂблюда́ющи мѧ ,
стра́хᲂмъ пᲂю́ща . да пᲂе́тъ гдⷭ҇а всѧ̀ тва́рь , и҆ превᲂзно́ситъ є҆гѡ̀
во́ вѣки .

=пѣ́снь , ѳ҃ . і҆рмо́съ . Ꙗ҆́=же пре́жде сл҃нца , свѣти́льника бг҃а
вᲂз̾сїѧ́вша , пло́тїю к̾ на́мъ прише́дша и҆з̾ бᲂкꙋ̀ дв҃чꙋ , неи҆зрече́ннѡ
вᲂчл҃чьшасѧ , бл҃гᲂслᲂве́ннаѧ чⷭ҇таѧ , тѧ̀ бцⷣе велича́емъ . ~Пра́вдѣ сл҃нце
чⷭ҇таѧ хрⷭ҇та̀ вᲂсїѧ́ла є҆сѝ , и҆ нб҃о пᲂказа́сѧ пресвѣ́тло . и҆́мже но́щь
стрⷭ҇те́й , твᲂи́ми мл҃твами разᲂрѝ , и҆ дш҃ꙋ мᲂю̀ прᲂсвѣтѝ , и҆ срⷣце мᲂѐ
ѡ҆зарѝ и҆ ᲂу҆ѧснѝ . ~Сꙋдѝ бцⷣе , и҆ препрѝ лю́тагѡ мᲂегѡ̀ сᲂпᲂста́та , и҆
ѿ тᲂго́ мѧ ѡ҆скᲂрбле́нїѧ и҆зба́ви , сꙋдїю́ бо бл҃га́го и҆ пра́веднагѡ рᲂдила̀
є҆сѝ , и҆́же в̾ нѣ́дрѣхъ бжⷭ҇тва̀ , ѡ҆сꙋди́вшаго сме́рть . =сла́ва . И҆́=же
беспло́тныхъ сꙋщества̀ , ꙗ҆́кѡ бг҃ъ сᲂставле́и , и҆з̾ тебѐ дв҃о ѻ҆трᲂкᲂви́це
вᲂплᲂти́сѧ . тѣ́мже и҆зба́ви мѧ , плᲂтьска́гѡ стрⷭ҇те́й ѡ҆бстᲂѧ́нїѧ , и҆
плᲂтьска́гѡ мꙋдрᲂва́нїѧ , твᲂегѡ̀ раба̀ , свᲂи́ми мл҃твами . =и҆ ны́нѣ .
Р=азрꙋши́ла є҆сѝ є҆́ввинꙋ печа́ль , а҆да́ма но́ваго ро́ждьши , и҆́же пре́же
а҆да́мᲂво є҆стество̀ сᲂзда́вшаго . тѣ́мже разрꙋшѝ и҆ мᲂи́хъ прегрѣше́нїи
рꙋкᲂписа́нїе , напа́стей и҆ скᲂрбе́й , и҆ страсте́й мѧ свᲂбᲂдѝ . =та́же ,
д=ᲂсто́йнѡ є҆́сть . =и҆= про́чеє , ѡ҆бы́чно . =и҆= ѿпꙋ́стъ .

В=ъ пᲂнедѣ́льникъ , на ᲂу҆́трени . по а҃ , стихᲂло́гїи . сѣда́льны ,
пᲂкаѧ́нны . гла́съ , в҃ . Ꙗ҆́=кѡ во́лны мᲂрскі́ѧ вᲂста́ша на мѧ̀ , без̾зако́нїѧ
мᲂѧ̀ , и҆ ꙗ҆́кѡ кᲂра́бль в̾ пꙋчи́нѣ , а҆́зъ є҆ди́нъ пᲂгрꙋжа́юсѧ сᲂгрѣше́нїи
мᲂи́ми . но в̾ ти́хᲂе приста́нище пᲂкаѧ́нїѧ , наста́ви мѧ гдⷭ҇и и҆ спаси́ мѧ .
=сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ твᲂи́мъ
пᲂкажѝ менѐ . А҆́=зъ є҆́смь дре́во непло́днᲂе гдⷭ҇и , пᲂкаѧ́нїѧ плᲂда̀
нетвᲂрѧ̀ ѿ ню́дъ , и҆ пᲂсѣче́нїѧ бᲂю́сѧ , и҆ ѻ҆гнѧ̀ ѻ҆́нᲂго ᲂу҆страша́юсѧ
негаси́магѡ . тѣ́мже тѧ̀ мᲂлю̀ , пре́же ѻ҆́нᲂѧ бѣды̀ ѡ҆братѝ и҆ спаси́ мѧ .
=сла́ва , и҆ ны́нѣ , боⷢ҇ . М=илᲂсе́рдїѧ сꙋ́щи и҆сто́чникъ , млⷭ҇ти спᲂдо́би
на́съ бцⷣе , при́зри на́ люди сᲂгрѣ́шшїѧ , ꙗ҆вѝ ꙗ҆́кѡ при́снѡ си́лꙋ твᲂю̀ ,
на тѧ́ бо ᲂу҆пᲂва́юще , ра́дꙋисѧ вᲂпїе́мъ ти , ꙗ҆́кᲂже и҆нᲂгда̀ гаврїи́лъ ,
беспло́тнымъ а҆рхистрати́гъ .

=по в҃ , стихᲂло́гїи . сѣда́льны , гла́съ , в҃ . П=ᲂми́лꙋй мѧ речѐ дв҃дъ ,
и҆ а҆́зъ тебѣ̀ зᲂвꙋ̀ сᲂгрѣши́хъ сп҃се , мᲂѧ̀ грѣхѝ пᲂкаѧ́нїемъ ѡ҆чи́сти , и҆
пᲂми́лꙋй мѧ . =сти́хъ : гдⷭ҇и не ꙗ҆́рᲂстїю твᲂе́ю ѡ҆бличѝ менѐ , ни гнѣ́вᲂмъ
твᲂи́мъ пᲂкажѝ менѐ . П=ᲂми́лꙋй мѧ бж҃е пᲂми́лꙋй мѧ . ѡ҆ двᲂю̀ грѣхꙋ̀ дв҃дъ
пла́кашесѧ , а҆́зъ же ѡ҆ тма́хъ прегрѣше́нїихъ вᲂпїю́ ти . ѻ҆́нъ пᲂсте́лю
слеза́ми ѡ҆мака́ше , а҆́зъ же ка́пли є҆ди́ны непритѧжа́хъ . ѿчаѧва́юсѧ и҆
мᲂлю̀ , пᲂми́лꙋй мѧ бж҃е по вели́цѣй млⷭ҇ти твᲂе́й . =сти́хъ : ди́венъ бг҃ъ
во ст҃ы́хъ свᲂи́хъ , бг҃ъ і҆и҃левъ . мⷱ҇ꙋ . Т=ебѐ ѡ҆дѣва́ющагѡ нб҃о ѻ҆блакѝ ,
и҆мꙋ́ще ст҃і́и ѻ҆дѣѧ́нїе въ ми́рѣ , мꙋ́ки ѿ без̾зако́нникъ претерпѣ́ша , и҆
ле́сть и҆́дᲂльскꙋю ᲂу҆праздни́ша . тѣ́хъ мл҃твами и҆ на́съ свᲂбᲂдѝ
ѿ неви́димагѡ врага̀ сп҃се , и҆ спасѝ на́съ . =сла́ва , и҆ ны́нѣ , боⷢ҇ .
Т=ебѐ велича́емъ бцⷣе вᲂпїю́ще , ра́дꙋисѧ незахᲂди́магѡ свѣ́та ѻ҆́блаче .
сегѡ̀ нᲂси́ла в̾ нѣ́дрѣхъ свᲂи́хъ сла́вѣ гдⷭ҇а .

=по г҃ , стихᲂло́гїи . сѣда́ленъ , гла́съ , в҃ . В=ъ невѣ́дѣнїи и҆ ра́зꙋмѣ
сᲂгрѣша́ѧ , в̾ нᲂщѝ и҆ во́ дни тебѐ хрⷭ҇тѐ прᲂгнѣ́ваю , є҆ди́нъ на землѝ
без̾зако́нїи мᲂи́ми , є҆ди́не бл҃гі́и без̾грѣ́шне ѡ҆братѝ и҆ спаси́ мѧ ,
мᲂльба́ми а҆́нг҃лъ твᲂи́хъ , прише́дыи млрⷭ҇дїемъ грѣ́шныхъ призва́ти
на пᲂкаѧ́нїе . =сла́ва , и҆ нн҃ѣ , боⷢ҇ . Б=цⷣе без̾невѣ́стнаѧ чⷭ҇таѧ , ꙗ҆́же
без̾ сѣ́мене ро́ждьшаѧ всѣ́хъ влⷣкꙋ , тᲂго̀ со а҆́нг҃лы мᲂлѝ , и҆зба́витисѧ
на́мъ ѿ всѧ́кᲂгѡ недᲂꙋмѣ́нїѧ , и҆ да́ти ᲂу҆миле́нїе и҆ свѣ́тъ дш҃а́мъ
на́шимъ , и҆ сᲂгрѣше́нїи ѡ҆чище́нїе , ꙗ҆́же є҆ди́на вско́рѣ застꙋпа́ющи .

К=ано́нъ , ᲂу҆миле́нїѧ ко́ гдⷭ҇ꙋ на́шемꙋ і҆с҃ꙋ хрⷭ҇тꙋ̀ , и҆ ст҃ы́мъ є҆гѡ̀
мч҃нкѡмъ . є҆мꙋ́же краегране́сїе си́це , тꙋ́чꙋ да́ждь ми слеза́мъ , бж҃їи
сло́ве . твᲂре́нїе і҆ѡ́сифᲂво . гла́съ , в҃ . пѣ́снь , а҃ . і҆рмо́съ .
Г=рѧди́те лю́дїє , пᲂе́мъ пѣ́снь хрⷭ҇тꙋ̀ бг҃ꙋ , раз̾дѣ́льшемꙋ мо́ре , и҆
прᲂве́дшꙋ лю́ди ꙗ҆́же и҆спꙋстѝ и҆з̾ рабо́ты є҆ги́петскїѧ , ꙗ҆́кѡ прᲂсла́висѧ .
=запѣ́въ : сла́ва тебѣ̀ бж҃е на́шъ , сла́ва тебѣ̀ . В=ᲂпло́щьсѧ сло́ве , и҆
непра́ведники ꙗ҆́кᲂже речѐ , но грѣ́шныѧ прише́лъ є҆сѝ призва́ти
на пᲂкаѧ́нїе . мно́гѡ сᲂгрѣши́вша прїимѝ и҆ спаси́ мѧ . ~Є҆ди́нъ а҆́зъ
грѣхо́мъ пᲂрабо́щенъ є҆́смь , є҆ди́нъ а҆́зъ стрⷭ҇те́мъ две́ри ѿверзо́хъ .
бл҃гᲂпремѣни́телю є҆ди́не , ѡ҆брати́въ мѧ спасѝ млрⷭ҇дїемъ си . =запѣ́въ :
ст҃і́и мч҃нцы , мᲂли́те бг҃а ѡ҆ на́съ . мⷱ҇ꙋ . Н=а сꙋди́щи твᲂе́мъ гдⷭ҇и ,
вѣнцы̀ нᲂсѧ́ще пред̾стᲂѧ́тъ стрⷭ҇тᲂно́сцы , лꙋка́ваго пᲂбѣди́ша де́рзᲂсть , и҆
без̾сме́ртїемъ ѡ҆бᲂга́тишасѧ . =мⷱ҇ꙋ . С=трꙋѝ на́мъ и҆сцѣле́нїемъ и҆стᲂча́юще
страстᲂте́рпцы , всегда̀ тече́нїѧ пло́ти на́шеѧ стра́сти и҆з̾сꙋша́ютъ , си́лᲂю
бжⷭ҇твенагѡ дх҃а . =боⷢ҇ . Ꙗ҆́=же и҆сто́чникъ без̾стра́стїѧ ро́ждьшаѧ ,
ᲂу҆ѧ́звенаго мѧ̀ страстьмѝ , ѻ҆трᲂкᲂви́це и҆сцѣлѝ , и҆ ѻ҆гнѧ̀ вѣ́чнагѡ
и҆схи́ти мѧ , є҆ди́на бг҃ᲂра́дᲂваннаѧ .

Д=рꙋгі́и кано́нъ , ст҃ы́мъ нбⷭ҇нымъ беспло́тнымъ а҆́нг҃лѡмъ . є҆мꙋ́же
краегране́сїе , пᲂю̀ хвалꙋ̀ ли́кꙋ а҆́нг҃льскᲂмꙋ . твᲂре́нїе ѳеѡ́фанᲂво .
і҆рмо́съ . Н=етре́нꙋ не ѡ҆бы́чнꙋ . =запѣ́въ : ст҃і́и а҆рха́нг҃ли и҆ а҆́нг҃ли ,
мᲂли́те бг҃а ѡ҆ на́съ . О=у҆́глїе бг҃ᲂно́снᲂе , заре́ю раз̾жже́гшесѧ твᲂегѡ̀
сꙋщества̀ , беспло́тныѧ ꙗ҆ви́лъ є҆сѝ ли́ки , тебѐ хрⷭ҇тѐ сла́вѧща ꙗ҆́кѡ
всеси́льна . ~Си́лꙋ нетлѣ́нїѧ , и҆ сла́вꙋ стѧжа́вше без̾сме́ртїѧ дарᲂва́ннꙋю ,
а҆́нг҃ли хрⷭ҇тѐ , є҆́же к̾ тебѣ̀ приближе́нїемъ прᲂсвѣща́ютсѧ . ~Ꙗ҆ви́шасѧ
свѣтᲂно́сцы , ꙗ҆́же невеще́ственꙋю пᲂказꙋ́юще по є҆стествꙋ̀ , ѡ҆бразмѝ а҆́нг҃ли
хрⷭ҇тѐ , чꙋ́вственѣ вᲂѡ҆бразꙋ́юще чистᲂтꙋ̀ . =боⷢ҇ . Ч=и́ни а҆́нг҃льстїи
ржⷭ҇твꙋ́ ти и҆́же па́че є҆стества̀ , слꙋ́жатъ ра́дꙋющесѧ чⷭ҇таѧ , си́хъ бо
рᲂдила̀ є҆сѝ бг҃а и҆ гдⷭ҇а .

=пѣ́снь , г҃ . і҆рмо́съ . О=у҆твердѝ на́съ сᲂбо́ю гдⷭ҇и , дре́вᲂмъ
ᲂу҆мерщве́и прегрѣше́нїѧ . и҆ стра́хъ тво́й всадѝ в̾ срⷣца̀ на́ша , ꙗ҆́кѡ
чл҃кᲂлю́бецъ . ~И҆́же во́ чрево хрⷭ҇тѐ вше́дыи нетлѣ́ннᲂе , и҆стлѣ́вшꙋю
страстьмѝ дш҃ꙋ мᲂю̀ , пᲂкаѧ́нїемъ ѡ҆бнᲂвѝ , и҆ свѣ́та приснᲂсꙋ́щнагѡ , ꙗ҆вѝ
и҆спо́лненꙋ . ~Пᲂслꙋ́шахъ врага̀ прᲂгнѣ́вающагѡ , и҆ всѧ́къ грѣ́хъ сᲂверши́хъ ,
и҆ безꙋ́мнѡ прᲂгнѣ́вахъ тебѐ чл҃кᲂлю́бче , є҆ди́наго дᲂлгᲂтерпѣли́ваго .
=мⷱ҇ꙋ . К=рⷭ҇то́мъ ѡ҆гражде́ни непᲂбѣди́мїи ѻ҆рꙋ́жницы сп҃сᲂвы , ꙗ҆́кᲂже стѣ́ны
разᲂри́ша ѻ҆́ бз҃ѣ , ле́стнаѧ ᲂу҆тверже́нїѧ . =мⷱ҇ꙋ .= ~Си́лᲂю бжⷭ҇твенᲂю
немᲂщно́е ва́ше ᲂу҆крѣ́пльше , до́блїи стрⷭ҇тᲂте́рпцы , крѣ́пᲂсть бᲂрца̀
всекᲂне́чнѣй па́гꙋбѣ преда́сте . =боⷢ҇ . М=р҃і́е злата́ѧ кади́льнице ,
страсте́й мᲂи́хъ вᲂню̀ ѿженѝ , и҆ ᲂу҆тверди́ мѧ кᲂле́блемаго , прило́гми
льсти́вагѡ бᲂрца̀ .

=и҆́нъ , і҆рмо́съ . Л=ꙋ́къ сᲂкрꙋши́сѧ си́льныхъ . ~И҆́же є҆стество́мъ
без̾сме́ртенъ бг҃ъ , премꙋ́дре сᲂдѣва́ѧ бл҃гᲂда́тїю , во́инства без̾сме́ртнаѧ
ꙗ҆влѧ́етъ . =двⷤа .= ~Ны́нѣ пред̾стᲂѧ́ще жела́нїемъ кра́йнимъ хрⷭ҇то́ви ,
спасти́сѧ всѣ́мъ на́мъ а҆́нг҃ли мᲂли́тесѧ . =боⷢ҇ . Н=ача́ло пᲂд̾лѣ́тно прїе́мъ
и҆звѣ́стнѡ и҆з̾ тебѐ , и҆́же лѣ́тᲂмъ твᲂре́цъ мт҃и при́снѡ дв҃о .

=пѣ́снь , д҃ . і҆рмо́съ . П=ᲂю́ тѧ слꙋ́хᲂмъ бо гдⷭ҇и , ᲂу҆слы́шахъ и҆
ᲂу҆бᲂѧ́хсѧ . до мене́ бо прїи́де , менѐ и҆ща̀ заблꙋ́ждьшагѡ . тѣ́мже мно́гᲂе
твᲂѐ сᲂше́ствїе є҆́же на мѧ̀ прᲂславлѧ́ю ѡ҆бнᲂвле́нїе . ~Въ ка́лъ грѣхо́вныи
впа́дъ , и҆ вы́шнеє бл҃гᲂѡбра́зїе пᲂгꙋби́хъ гдⷭ҇и , и҆ бᲂю́сѧ мꙋче́нїѧ .
тѣ́мже пᲂкаѧ́нїѧ красᲂто́ю , смире́ннꙋю дш҃ꙋ мᲂю̀ прᲂсвѣтѝ . ~Льсти́выми
гл҃ы , льсти́выи ѿ тебе́ мѧ ᲂу҆кра́де , снѣ́дь себѣ̀ сᲂдѣ́ла . бж҃е всѣ́хъ ,
сегѡ̀ ѕло́бы и҆схи́ти мѧ , и҆ пᲂкаѧ́нїѧ ѻ҆бразы̀ призᲂви́ мѧ . =мⷱ҇ꙋ .=
~Предава́еми на снѣ́дь ѕвѣре́мъ , и҆ ѻ҆гне́мъ жго́ми мч҃нцы , и҆ ѡ҆дира́еми , и҆
на ᲂу҆́ды раз̾дрᲂблѧ́еми , хрⷭ҇та̀ пᲂмо́щника и҆мꙋ́ще не ѿверго́стесѧ . тᲂго̀
прилѣ́жнѡ мᲂли́те за мѧ̀ ѡ҆каѧ́ннаго . =мⷱ҇ꙋ . Є҆=ди́ницꙋ чтꙋ́ще сꙋщество́мъ ,
и҆ трⷪ҇цꙋ ли́цы , бжⷭ҇тво̀ несᲂзда́нно , сᲂзда́нїе ника́кᲂже пᲂче́тше , вы̀
хрⷭ҇то́вы мч҃нцы пᲂзна́сте и҆̀ , сегѡ̀ ра́ди мꙋ́ки всѧ́кїѧ претерпѣ́сте .
=боⷢ҇ . В=ᲂплᲂща́етсѧ и҆з̾ чⷭ҇тыхъ крᲂве́й твᲂи́хъ , и҆ чл҃кѡмъ сᲂєдинѧ́етсѧ
хᲂтѧ̀ гдⷭ҇ь пречⷭ҇таѧ , и҆ прїе́млетъ ка́ющїѧсѧ , и҆́же дре́вле пᲂгрꙋже́ныѧ
грѣхмѝ , твᲂи́ми мᲂльба́ми чи́стаѧ преклᲂнѧ́емъ .

=и҆́нъ , і҆рмо́съ . О=у҆слы́шахъ гдⷭ҇и . ~Мᲂли́твеники привᲂжꙋ́ ти
беспло́тныѧ , и҆́хже ще́дре прїе́мъ ꙗ҆́кѡ бл҃гᲂꙋтро́бенъ , ѿ грѣхѡ́въ мѧ
и҆зба́ви . ~Оу҆мꙋ̀ приближа́ющесѧ всевино́внᲂмꙋ , ᲂу҆́мᲂве бжⷭ҇твенїи
ѡ҆чища́еми , прᲂсвѣща́ютсѧ превы́шними ра́зꙋмы . ~Бжⷭ҇твенаѧ ᲂу҆краше́нїѧ ,
нбⷭ҇нагѡ чинᲂнача́лїѧ бжⷭ҇твенымъ дх҃ᲂмъ ᲂу҆краша́еми , сᲂхранѧ́еми сꙋ́ть
непрело́жно . =боⷢ҇ . Р=азꙋмѣ́въ тѧ и҆з̾ дале́ча дв҃це , бг҃а нᲂсѧ́щꙋ
вᲂплᲂще́нна на́ рꙋкꙋ свᲂе́ю , и҆са́їѧ пред̾вᲂзвѣстѝ .

=пѣ́снь , є҃ . і҆рмо́съ . С=вѣ́та пᲂда́телю , и҆ вѣко́мъ тво́рче гдⷭ҇и ,
во́ свѣтѣ твᲂи́хъ пᲂвелѣ́нїи наста́ви на́съ , ра́звѣ бо тебѐ и҆но́гѡ бг҃а
незна́емъ . ~И҆́же прᲂсвѣти́выи ѻ҆́чи слѣпо́мꙋ , ѡ҆слѣпле́нꙋю дш҃ꙋ мᲂю̀
прᲂсвѣтѝ , и҆ бдѣ́ти сїю̀ ᲂу҆крѣпѝ , в̾ дѣѧ́нїѧ бл҃га́ѧ , сна́ же
лѣ́нᲂстнагѡ до кᲂнца̀ вᲂз̾ненави́дѣти . ~И҆сцѣлѝ є҆ди́не сп҃се ,
ᲂу҆ѧ́звленꙋю ми дш҃ꙋ вᲂи́стинꙋ , ꙗ҆́звᲂю лю́тᲂю грѣха̀ , и҆́же дре́вле
в̾ разбо́йники в̾па́дшемꙋ , ꙗ҆́звы и҆сцѣли́выи . =мⷱ҇ꙋ . С=ᲂбо́ръ честны́хъ
страда́лецъ , сᲂбо́ръ без̾зако́нныхъ гᲂни́телей пᲂсрамѝ , мнᲂгᲂви́дны бᲂлѣ́зни
претерпѣ́вше . и҆ ны́нѣ со сщ҃е́нными сᲂбо́ры а҆́нг҃льскими , прⷭ҇нѡ ра́дꙋютсѧ .
=мⷱ҇ꙋ . З=вѣ́зды мнᲂгᲂсвѣ́тлыѧ , зарю̀ терпѣ́нїѧ и҆спꙋща́юще , и҆ вѣ́рныхъ дш҃а
дх҃ᲂмъ бжⷭ҇твенымъ прᲂсвѣща́юще , пресвѣ́тлїи ꙗ҆́вльшесѧ мч҃нцы . =боⷢ҇ .
Н=о́во ꙗ҆́кѡ мла́дѧ на́мъ , пре́жде вѣ́чнагѡ сн҃а рᲂдила̀ є҆сѝ , во двꙋ̀
хᲂтѣ́нїю и҆ дѣѧ́нїю сꙋ́ща сꙋгꙋ́ба , ꙗ҆́кѡ чл҃ка в̾кꙋ́пѣ же и҆ бг҃а всепѣ́таѧ .

=и҆́нъ , і҆рмо́съ . О=у҆́гль и҆са́їи прᲂѧвле́исѧ . ~Бжⷭ҇твенагѡ бг҃ᲂнача́лїѧ
бли́зъ сїѧ́юще , херꙋви́ми и҆ серафи́ми свѣ́тлᲂстїю , со прⷭ҇то́лы
превзѧ́тыми , бг҃ᲂпᲂдо́бнѡ про́чаѧ прᲂсвѣща́ютъ . =двⷤа .= ~Ꙗ҆́кѡ всегѡ̀
свѣтᲂли́тїѧ пᲂда́телю сло́ве бж҃їи , зерца́ла свѣтᲂви́днаѧ приведѐ твᲂѧ̀
зарѝ с̾ весе́лїемъ , и҆ ра́зꙋмᲂмъ не ᲂу҆кло́ннымъ прїе́млющаѧ . =боⷢ҇ .
Р=а́дᲂсть тебѣ̀ , и҆́же пра́ѻ҆ц҃емъ сѣ́тᲂванїе разрѣша́ющꙋю , гаврїи́лъ
сщ҃е́ннᲂа҆рха́нг҃лъ съ небесѐ слетѣ́въ , бл҃гᲂвѣствᲂва́ше чⷭ҇таѧ бг҃ᲂневѣ́сто .

=пѣ́снь , ѕ҃ . і҆рмо́съ . В=ъ бе́зднѣ грѣхо́внѣй ѡ҆держи́мъ , неи҆зслѣ́днꙋю
млрⷭ҇дїѧ твᲂегѡ̀ призыва́ю бе́зднꙋ , ѿ тлѝ бж҃е мѧ вᲂз̾ведѝ . ~Низ̾па́дсѧ
ѕло́бᲂю ѕмїе́вᲂю , и҆ на ѻ҆дрѣ̀ ѿча́ѧнїѧ лежꙋ̀ , и҆́же раз̾сла́бленыѧ гл҃ᲂмъ
вᲂз̾дви́гнꙋвыи хрⷭ҇тѐ , и҆ менѐ вᲂз̾дви́гни . ~Вѣ́ема вѣ́трᲂмъ ѕмі́ѧ , и҆
пᲂтᲂплѧ́ема всегда̀ вᲂлна́ми грѣхо́вными , спаси́ мѧ ꙗ҆́кᲂже петра̀ чл҃кᲂлю́бче
гдⷭ҇и . =мⷱ҇ꙋ . П=реминꙋ́вше предѣ́лы є҆стества̀ , ꙗ҆́же па́че є҆стества̀ мꙋ́ки
претерпѣ́сте , сегѡ̀ ра́ди и҆́же па́че ᲂу҆ма̀ бл҃ги́мъ спᲂдо́бистесѧ мч҃нцы .
=мⷱ҇ꙋ .= ~Ꙗ҆́кѡ до́брїи , ꙗ҆́кѡ кра́снїи , ꙗ҆́кѡ честні́и , дᲂбрᲂтво́рнᲂмꙋ и҆
кра́снᲂмꙋ счета́стесѧ , ѡ҆ на́съ всегда̀ мᲂлѧ́щесѧ , пресла́внїи мч҃нцы .
=боⷢ҇ . Ѿ= всѣ́хъ рᲂдѡ́въ , твᲂре́цъ и҆збра̀ тебѐ всенепᲂро́чнаѧ , дᲂбро́тꙋ
і҆а́кѡвлю , ю҆́же вᲂз̾любѝ , и҆ и҆з̾ тебѐ вᲂсїѧ́въ ꙗ҆ви́сѧ .

=и҆́нъ , і҆рмо́съ . Г=ла́съ гл҃ъ мᲂле́нїѧ . ~Бжⷭ҇твенаѧ мѣ́ста сла́вы
твᲂеѧ̀ , нача́льнагѡ свѣ́та влⷣко хрⷭ҇тѐ , свѣтᲂблиста́нными раз̾же́гшесѧ
сїѧ́ньми , заре́ю свѣтᲂвидѣ́нїемъ вѣ́чнѡ пребыва́ютъ . =вⷤ . С=и́лᲂю
бжⷭ҇твенᲂю ᲂу҆крѣплѧ́еми серафи́ми , зᲂвꙋ́ще гла́сы немо́лчными , пѣ́нїе
трист҃о́е , честѝ вᲂз̾во́дѧтъ на́съ є҆стество̀ трисᲂста́внᲂе . =боⷢ҇ . К=лѧ́тсѧ
ꙗ҆́кᲂже речѐ гдⷭ҇ь , и҆́стинᲂю дре́вле дв҃дꙋ , и҆́з̾ чрева твᲂегѡ̀ прᲂше́дъ
и҆спо́лни , пᲂрᲂдила́ бо є҆сѝ ѻ҆трᲂкᲂви́це , и҆́же не́бᲂмъ и҆ земле́ю
црⷭ҇твꙋющагѡ .

=пѣ́снь , з҃ . і҆рмо́съ . Ѡ҆= тѣ́лѣ зла́тѣ на́ пᲂли деи́рѣ слꙋжи́мѣмъ , трїѐ
ѻ҆́трᲂцы неради́ша ѡ҆ без̾бо́жнѣмъ велѣ́нїи , но пᲂсредѣ̀ пла́мени в̾ве́ржени ,
прᲂхлажда́еми пᲂѧ́хꙋ , блгⷭ҇ве́нъ бг҃ъ ѻ҆ц҃ъ на́шихъ . ~Оу҆́мнымъ
развраще́нїемъ , и҆ бѣсо́вскими прило́ги всѧ́кᲂгѡ стꙋда̀ и҆спо́лнихсѧ , дале́че
бы́хъ запᲂвѣде́й твᲂи́хъ ꙗ҆́кᲂже блꙋ́дныи . нн҃ѣ же ѡ҆браща́ѧсѧ зᲂвꙋ̀ ,
сᲂгрѣши́хъ ꙗ҆́кᲂже ѻ҆́нъ , невᲂзгнꙋша́йсѧ менѐ і҆с҃е , вᲂплᲂще́исѧ менѐ
ра́ди . ~Бж҃е всѧ́ческихъ , ни невги́тѧны запреще́нїѧ ража́ющаго сме́рть ,
пᲂка́ѧвшїѧсѧ дре́вле спа́слъ є҆сѝ . та́кᲂже є҆ди́не чл҃кᲂлю́бче , премно́гимъ
блꙋдо́мъ ѡ҆скверне́нᲂе срⷣце мᲂѐ нн҃ѣ ѡ҆браща́ющеєсѧ , лю́тыхъ и҆зба́ви мꙋ́къ .
=мⷱ҇ꙋ .= ~Оу҆ѧзви́сѧ лю́тѣ ᲂу҆ѧзви́ти ва́съ вᲂсхᲂтѣ́выи , ѕлᲂдѣ́й ,
бг҃ᲂбл҃же́ннїи бжⷭ҇твенїи мч҃нцы , и҆ не и҆сцѣ́ленъ пребы́сть . всѣ́мъ же
вѣ́рнымъ и҆сцѣле́нїе , ꙗ҆́звы ва́ша ꙗ҆ви́шасѧ , ᲂу҆ѧ́звенымъ прило́гᲂмъ
ве́тхаго запина́телѧ . =мⷱ҇ꙋ . Н=и ѕвѣре́й лю́тыхъ , ни мꙋчи́телей
преще́нїѧ , ни ѻ҆гнѧ̀ , ни ра́нъ , ни меча̀ сѣкꙋ́щаго , ни раз̾жже́ныхъ
ᲂу҆бᲂѧ́стесѧ сᲂсꙋ́дъ . но ꙗ҆́кᲂже в̾ чꙋжи́хъ тѣлесѣ́хъ , всѧ̀ претерпѣ́сте ,
великᲂмꙋ́ченицы , сегѡ̀ ра́ди вѣнча́ни бы́сте . =боⷢ҇ . Н=евеще́ственагѡ свѣ́та
жили́ще , чре́во твᲂѐ бы́сть , пречⷭ҇таѧ бг҃ᲂневѣ́сто ѻ҆трᲂкᲂви́це ,
свѣтлᲂстьмѝ бжⷭ҇твенагѡ ра́зꙋма , без̾бо́жїе ѿгна́вшагѡ . є҆го́же пᲂю́ще
зᲂве́мъ , бл҃гᲂслᲂве́нъ бг҃ъ ѻ҆ц҃ъ на́шихъ .

=и҆́нъ , і҆рмо́съ . В=ѣті́и ꙗ҆ви́шасѧ . ~Ѻ҆́крⷭ҇тъ прⷭ҇то́ла неи҆зрече́нныѧ
тѝ сла́вы , ликꙋ́юще прⷭ҇нѡ нбⷭ҇нїи ᲂу҆мѝ , немо́лчными ᲂу҆стна́ми
вᲂспѣва́ютъ , пребжⷭ҇твеныи бж҃е на́шъ бл҃гᲂслᲂве́нъ є҆сѝ . =вⷤ . Є҆=гда̀
ви́дѣша тѧ а҆́нг҃льстїи чи́ни , на нб҃са̀ с̾ пло́тїю вᲂзнᲂси́ма , врата́ же
нбⷭ҇наѧ ѿверзо́ша ти , пᲂю́ще , пребжⷭ҇твеныи бж҃е на́шъ блгⷭ҇ве́нъ є҆сѝ .
=боⷢ҇ . З=ако́нꙋ тѧ нача́тᲂкъ , и҆ прᲂро́кѡмъ ѻ҆трᲂкᲂви́це , гаврїи́лъ пᲂказꙋ́ѧ
вᲂпїѧ́ше , сѐ ты̀ ражда́еши є҆ди́на всепѣ́таѧ , пребжⷭ҇твенагѡ на́мъ бг҃а .

=пѣ́снь , и҃ . і҆рмо́съ . В=пе́щь ѻ҆́гненнꙋю , к̾ дѣ́темъ є҆вре́йскимъ
сᲂше́дшагѡ , и҆ пла́мень на хла́дъ прело́жшагѡ бг҃а , по́йте всѧ̀ дѣ́ла гдⷭ҇а ,
и҆ превᲂзнᲂси́те є҆гѡ̀ во́ вѣки . ~Пᲂд̾падо́хъ лꙋка́вᲂмꙋ , и҆ кᲂзньмѝ є҆гѡ̀
пᲂрабᲂще́нъ бы́хъ , и҆ зрѧ́ мѧ льсти́выи в̾ небреже́нїи мно́зѣ , хва́литсѧ .
сего́ мѧ и҆схи́ти , и҆́же заблꙋ́ждьшимъ ѡ҆браще́нїе ще́дрыи . ~Разрѣши́ мѧ ,
нерѣши́мыми ᲂу҆́зами сᲂдержи́ма тѣле́сными , и҆́же нерѣши́мыѧ разрѣши́выи
ѿ вѣ́чныхъ ᲂу҆́зъ , и҆ тещѝ к̾ стезѧ́мъ напра́ви спасе́нымъ , хрⷭ҇тѐ сп҃се
ми́рꙋ . =мⷱ҇ꙋ . И҆́=же стрⷭ҇те́мъ дѣ́латель , на мнѣ̀ смире́ннѣмъ всю̀ ѕло́бꙋ
сᲂдѣ́ѧ вᲂи́стинꙋ . и҆́же страсте́мъ хрⷭ҇то́вымъ ꙗ҆́кѡ вᲂи́стинꙋ пᲂдо́бницы
бл҃же́ннїи мч҃нцы , си́хъ и҆зба́вите мѧ вреже́нїѧ . =мⷱ҇ꙋ . К=ᲂлѣ́на
непрекло́ньше и҆стꙋка́ннымъ , в̾ пе́щь ра́нъ , ꙗ҆́кᲂже ѻ҆́трᲂцы в̾ ве́ржени
бы́сте дре́вле , и҆ рᲂсо́ю бжⷭ҇твенᲂю ꙗ҆́вльшесѧ неѡ҆па́льни , прехва́льнїи
мч҃нцы , пᲂетѐ хрⷭ҇та̀ во́ вѣки . =боⷢ҇ . И҆=з̾немо́гшꙋю мно́гими прило́гми
лꙋка́вагѡ , ѡ҆каѧ́ннꙋю ми дш҃ꙋ бг҃ᲂрᲂди́тельнице , цѣле́бными си мᲂльба́ми
дв҃о здра́вꙋ сᲂдѣ́лай , да тѧ̀ сла́влю во всѧ̀ вѣ́ки .

=и҆́нъ , і҆рмо́съ . Ѡ҆= пᲂдо́бїи ѕла́тѣ . ~Пᲂдо́бїѧ твᲂеѧ̀ бл҃гᲂсти ,
сᲂста́вилъ є҆сѝ а҆́нг҃лы , за́пᲂвѣди твᲂѧ̀ крѣ́пᲂстїю сᲂверша́ющїѧ сло́ве ,
и҆ спᲂспѣ́шствꙋющїѧ всѣ́мъ вѣ́рнымъ зва́ти , ѡ҆сꙋ́щественаѧ по́й гдⷭ҇а всѧ̀
тва́рь , и҆ превᲂзнᲂша́й є҆гѡ̀ во́ вѣки . ~Бжⷭ҇твеными дᲂбрᲂдѣ́тельми , нбⷭ҇нᲂе
ᲂу҆краси́лъ є҆сѝ житїѐ , ст҃ы́хъ а҆́нг҃лъ сщ҃еннᲂнача́лїе , прᲂсвѣща́ѧ си́хъ
тебѣ̀ хрⷭ҇тѐ вᲂпїю́ща , ѡ҆сꙋ́щественаѧ по́й гдⷭ҇а всѧ̀ тва́рь , и҆
превᲂзнᲂша́й є҆гѡ̀ во́ вѣки . ~Ра́дꙋющесѧ свѣ́тлѡ , вᲂспᲂе́мъ бжⷭ҇твенᲂе
пѣ́нїе беспло́тныхъ не ѡ҆сла́бнѡ . и҆ влⷣкꙋ бг҃ᲂсло́вѧще , пѣ́сньми
вᲂзᲂпїе́мъ , ѡ҆сꙋ́щественаѧ по́й гдⷭ҇а всѧ̀ тва́рь , и҆ превᲂзнᲂша́й є҆гѡ̀
во́ вѣки . =боⷢ҇ . П=ра́вᲂсть ꙗ҆́же мꙋ́дрѣ всѧ̀ пра́вѧщаѧ , вᲂзлюбѝ
дᲂсто́йнѡ тѧ пречⷭ҇тꙋю дв҃ꙋ , несказа́ннѡ прест҃а́ѧ бцⷣе в̾ тѧ̀ все́льшаѧсѧ .
ю҆́же при́снѡ сла́вѧще непреста́ннѡ , ꙗ҆́кѡ гдⷭ҇а и҆ влⷣкꙋ превᲂзно́симъ во всѧ̀
вѣ́ки . =та́же , пѣ́снь бцⷣѣ . в=ели́читъ дш҃а мᲂѧ̀ гдⷭ҇а .= и҆ =пᲂкло́ны .

=пѣ́снь , ѳ҃ . і҆рмо́съ . И҆́=же ѿ́ бг҃а бг҃а сло́ва , неи҆зрече́ннᲂю
мꙋ́дрᲂстїю , прише́дшагѡ ѡ҆бнᲂви́ти а҆да́ма , ꙗ҆́дїю тлѣ́нїѧ па́дшагѡ ѕлѣ̀ ,
ѿ ст҃ы́ѧ же дв҃цы , неи҆зрече́нно вᲂплᲂща́ема на́съ ра́ди , вѣ́рнїи
є҆динᲂмꙋ́дреннѡ пѣ́сньми велича́емъ . ~Сѐ вре́мѧ дѣ́ланїѧ , что̀ спи́ши
безꙋма̀ дш҃е во ᲂу҆ны́нїи глꙋбо́цѣ , вᲂста́ни слеза́ми прᲂсвѣтѝ свѣщꙋ̀ свᲂю̀ .
пᲂтщи́сѧ , приближа́етсѧ жени́хъ дш҃а́мъ . не ᲂу҆кᲂснѝ , да не ѡ҆ста́неши
бжⷭ҇твеныхъ двере́й внѣ̀ ᲂу҆́дꙋ . =Ѽ= ко́ль стра́шно твᲂѐ сꙋди́ще , ꙗ҆влѧ́ющи
всѧ́ко дѣѧ́нїе на́го , пред̾ а҆́нг҃лы и҆ чл҃ки . ѽ лю́тᲂе и҆зрече́нїе , є҆́же
сᲂгрѣ́шшимъ хо́щеши да́ти . ѿ него́ же и҆зба́ви мѧ хрⷭ҇тѐ пре́жде кᲂнца̀ ,
пᲂдаѧ́ми ѡ҆браще́нїе слеза́ми . =мⷱ҇ꙋ . З=на́менавшесѧ бжⷭ҇твенᲂю а҆́гньца и҆
па́стырѧ кро́вїю , сла́внїи бжⷭ҇твенїи страда́льцы , закала́еми ра́дᲂвахꙋсѧ ,
ꙗ҆́кᲂже неѕло́бивїи а҆́гньцы , и҆ ны́нѣ первᲂро́дныхъ цр҃кᲂвь ст҃ꙋ́ю , ю҆́же
на́ нб҃сѣхъ прᲂсвѣща́ютъ . =мⷱ҇ꙋ . С=л҃нечныхъ сїѧ́нїи ꙗ҆́кᲂже свѣти́льницы
ꙗ҆́вльшесѧ , лꙋча́ми страда́нїи ва́шихъ , всѧ́кꙋ дш҃ꙋ ѡ҆зарѧ́ете , и҆ всѧ́кꙋ
тмꙋ̀ пре́лести ѿгᲂнѧ́ете , до́блїи страда́льцы . сегѡ̀ ра́ди дᲂсто́йнѡ вѣ́рᲂю
бл҃жи́ми є҆стѐ . =боⷢ҇ . П=ᲂщади́ мѧ гдⷭ҇и пᲂщадѝ , є҆гда̀ хо́щеши сꙋди́ти ,
и҆ не ѡ҆сꙋдѝ менѐ во ѻ҆́гнь ни ꙗ҆́рᲂстїю твᲂе́ю ѡ҆бличѝ менѐ , мо́литъ тѧ̀
дв҃аѧ , ꙗ҆́же тебѐ хрⷭ҇тѐ ро́ждьшаѧ , и҆ а҆́нг҃лъ мно́жество , и҆ мч҃нкъ
сᲂсло́вїе .

=и҆́нъ , і҆рмо́съ . В=е́сь є҆сѝ жела́нїе . ~Бѣлᲂѡбразꙋ́юще ꙗ҆ви́шасѧ
а҆́нг҃ли свѣтᲂѡбра́знѡ , бжⷭ҇твенымъ ᲂу҆ченико́мъ твᲂи́мъ , пᲂвѣ́дающе твᲂѐ
втᲂро́е прише́ствїе хрⷭ҇тѐ . с̾ни́ми же тѧ̀ всѝ бг҃ᲂсло́вѧще велича́емъ .
=двⷤа . Ꙗ҆́=кѡ бл҃гᲂдѣ́тель всѧ́кагѡ є҆стества̀ слᲂве́снагѡ , твᲂри́ши пе́рвѣй
сѝ зарѝ втᲂрꙋ́ю свѣ́тлᲂстъ , кра́йнїѧ ра́ди бл҃гᲂсти . тѣ́мже тѧ всѝ
бл҃гᲂдарѧ́ще велича́емъ . =боⷢ҇ . Р=азꙋмѣ́въ ти пречⷭ҇таѧ , свѣтᲂѡбра́знᲂе
дв҃ство и҆ ᲂу҆ди́вльсѧ , ра́дᲂсть тебѣ̀ принесѐ , бжⷭ҇твеныи а҆рхистрати́гъ .
с̾ ни́мъ же тѧ бл҃гᲂче́стнѡ мꙋ́дренѡ велича́емъ .

=та́же , д=ᲂсто́йнѡ є҆́сть . =и҆= пᲂкло́нъ до землѝ . =та́же ,= ~є҆ктенїѧ̀
ма́лаѧ . =и҆= свѣти́ленъ . =и҆ ѱ=алмы̀ ѡ҆бы́чны .

=на стихо́внѣ , стⷯры . гла́съ , в҃ . С=ᲂдѣ́ѧнныхъ мᲂи́хъ лю́тъ , пᲂмышлѧ́ю
без̾мѣ́стнаѧ , к̾ твᲂи́мъ прибѣга́ю щедро́тамъ , мытаре́ви пᲂдо́бѧсѧ , и҆
блꙋдни́цѣ слези́вшей , и҆ блꙋ́днᲂмꙋ сн҃ꙋ . тѣ́мже и҆ припа́даю ти млⷭ҇тиве ,
пре́же да́же не ѡ҆сꙋди́ши мѧ , пᲂщади́ мѧ бж҃е и҆ пᲂми́лꙋй мѧ .

=сти́хъ : и҆спо́лнихᲂмсѧ за ᲂу҆́тра . Б=ез̾зако́нїѧ мᲂѧ̀ пре́зри гдⷭ҇и ,
и҆́же ѿ дв҃ы рᲂжде́исѧ , и҆ срⷣце мᲂѐ ѡ҆чи́сти , цр҃квь сїѐ твᲂрѧ̀ ст҃о́мꙋ
твᲂемꙋ̀ дх҃ꙋ . не ѿри́ни менѐ ѿ твᲂегѡ̀ лица̀ , и҆́же без̾мѣ́рнꙋю и҆мѣ́ѧи
ве́лїю млⷭ҇ть .

=сти́хъ : и҆ бꙋ́ди свѣ́тлᲂсть . мⷱ҇ꙋ . П=о хрⷭ҇тѐ пᲂстрада́сте да́же
до сме́рти , ѽ страстᲂте́рпцы мч҃нцы , д́ш҃и бо и҆́мате на́ нб҃сѣхъ в̾ рꙋцѣ̀
бж҃їи , и҆ по́мирꙋ всемꙋ̀ пᲂчита́еми сꙋ́ть ва́ши мо́щи . сщ҃е́нницы и҆ цр҃їе
пᲂкланѧ́ютсѧ , и҆ лю́дїє всѝ ра́дꙋющесѧ ѡ҆бы́чнѡ вᲂпїе́мъ , со́нъ че́стенъ
пред̾гдⷭ҇емъ , сме́рть прпⷣбныхъ є҆гѡ̀ . =сла́ва , и҆ нн҃ѣ , боⷢ҇ . Н=а тѧ̀
ᲂу҆пᲂва́нїе бцⷣе вᲂзлᲂжи́хᲂмъ , ча́ѧнїѧ да не ѿ паде́мъ , спасѝ на́съ
ѿ бѣ́дъ , пᲂмо́щнице недᲂꙋмѣ́емымъ , и҆ сᲂпрᲂти́вныхъ сᲂвѣ́ты разᲂрѝ , ты́ бо
є҆сѝ на́ше спасе́нїе бл҃гᲂслᲂве́наѧ .

=та́же , б=л҃го є҆́сть и҆спᲂвѣ́датисѧ . ~трⷭ҇то́е , и҆ по ѻ҆́ч҃е на́шъ .
~трᲂпа́рь , ст҃о́мꙋ .= с=ла́ва , и҆ нн҃ѣ , боⷢ҇ . ~во́гласъ трᲂпарѧ̀ .=
п=ᲂсе́мъ , є҆ктенїѧ̀ .= и҆ =ча́съ , а҃ . =и҆= ѿпꙋ́стъ .

В=ъ пᲂнедѣ́льникъ , бл҃же́нны . гла́съ , в҃ .=

~Гла́съ ти прино́симъ разбо́йничь , и҆ мо́лимсѧ , пᲂмѧнѝ на́съ гдⷭ҇и
во црⷭ҇твїи свᲂе́мъ .

=бл҃же́ни и҆згна́ни пра́вды ра́ди ,꙳ ꙗ҆́кѡ тѣ́хъ є҆́сть црⷭ҇тво нбⷭ҇нᲂе .
С=паси́ мѧ гдⷭ҇и бж҃е , и҆ ѻ҆́бщника сᲂтвᲂрѝ ча́сти , и҆́же ѿ дш҃и
вᲂзлю́бльшимъ тѧ .

=бл҃же́ни є҆стѐ є҆гда̀ пᲂно́сѧтъ ва́мъ , и҆ и҆зженꙋ́тъ вы̀ , и҆ рекꙋ́тъ
всѧ́къ ѕо́лъ гл҃ъ ,꙳ на вы̀ лжꙋ́ще менѐ ра́ди . В=сѧ̀ нбⷭ҇наѧ во́инства ,
со́ страхᲂмъ слꙋ́жатъ ти ꙗ҆́кѡ бг҃ꙋ , и҆́хже мл҃твами спасѝ на́съ .

=ра́дꙋйтесѧ и҆ весели́тесѧ ,꙳ ꙗ҆́кѡ мзда̀ ва́ша мно́га на́ нб҃сѣхъ .
Ѻ҆=рꙋ́жїемъ вѣ́ры страда́льцы . пᲂбѣди́сте пᲂлкѝ вра́жїѧ , и҆ принесе́ни
бы́сте к̾ бг҃ꙋ .

=сла́ва . П=ᲂчита́ютъ чи́ни ᲂу҆́мнїи , съ чл҃ческимъ ро́дᲂмъ , трⷪ҇цꙋ
про́стꙋ , є҆ди́нᲂгѡ же сꙋщества̀ бжⷭ҇тво̀ .

=и҆ ны́нѣ . П=речⷭ҇таѧ влⷣчце , ꙗ҆́же бг҃а без̾ сѣ́мене ро́ждьшаѧ , тᲂго̀
мᲂлѝ спасти́сѧ на́мъ .



