<document xmlns="http://www.ponomar.net/culiturgical">
<p>В<red>ъ понедѣ́льникъ, а҃ ѧ нлⷣи вели́каго поста̀. кано́нъ, на па́вечерницѣ. гла́съ, ѕ҃. пѣ́снь, а҃. і҆рмо́съ. П</red>омо́щникъ и҆ покрови́тель, бы́сть мнѣ̀ во спасе́нїе. се́й ми є҆́сть бг҃ъ, и҆ просла́влю и҆̀, бг҃ъ ѻ҆ц҃а моегѡ̀, и҆ вознесꙋ̀ и҆̀, сла́вно бо просла́висѧ.</p>

<p><red>запѣ́въ: С</red>ла́ва тебѣ̀ бж҃е на́шъ сла́ва тебѣ̀ <red>[покло́н̾].</red></p>

<p><red>Ѿ</red> кꙋ́дꙋ начнꙋ̀ пла́кати, страстна́го ми житїѧ̀ дѣ́лъ; ко́е ли нача́ло положꙋ̀ хрⷭ҇тѐ ны́нѣшнѧгѡ рыда́нїѧ; но ꙗ҆́кѡ млрⷭ҇дъ, да́ждь ми сле́зы ᲂу҆миле́нїѧ.</p>

<p><red>Г</red>рѧдѝ ѻ҆каѧ́ннаѧ дш҃е, с̾ пло́тїю свое́ю, зижди́телю всѣ́хъ и҆сповѣ́ждьсѧ. и҆ ѡ҆ста́нисѧ про́чее пре́жнѧгѡ без̾слове́ сїѧ, и҆ принесѝ бг҃ꙋ в̾ покаѧ́нїи сле́зы.</p>

<p><red>П</red>ервозда́ннаго а҆да́ма, престꙋпле́нїю по ревнова́хъ, позна́хсѧ ѡ҆бнаже́нъ ѿ́бг҃а, и҆ присносꙋ́щнагѡ црⷭ҇твїѧ и҆ пи́щи, грѣ́хъ ра́ди мои́хъ.</p>

<p><red>В</red>ъ є҆́ввы мѣ́стѡ чю́вьственыѧ, мы́сле наѧ ми бы́сть є҆́вва, и҆́же в̾ пло́ти стра стны́ѧ по́мыслы, показꙋ́ѧ сла́дкаѧ, и҆ в̾кꙋша́ю при́снѡ го́рькагѡ паде́нїѧ.</p>

<p><red>Д</red>осто́йнѡ и҆з̾ є҆де́ма и҆з̾гна́нъ бы́сть а҆да́м̾, ꙗ҆́ко несохранѝ є҆ди́нꙋ за́повѣдь, твою̀ сп҃се. а҆́зъ же что̀ сотворю̀, ѿме та́ѧ всегда̀ живо́тнаѧ твоѧ̀ словеса̀.</p>

<p><red>К</red>а́иново преше́дъ ᲂу҆бі́йство, и҆зволе́ нїемъ бы́хъ ᲂу҆бі́ица. со́вѣстїю дꙋше́в ною, ѡ҆живи́въ пло́ть, и҆ воєва́въ наню̀ лꙋка́вными дѣ́лы.</p>

<p><red>сла́ва. П</red>ресꙋ́щнаѧ трⷪ҇це ꙗ҆́же во є҆ди́н ствѣ поклонѧ́емаѧ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ млрⷭ҇дъ, да́ждь ми сле́зы ᲂу҆миле́нїѧ.</p>

<p><red>и҆ нн҃ѣ, боⷢ҇. Б</red>цⷣе наде́жда и҆ пред̾ста́тель нице всѣ́мъ пою́щымъ тѧ, возмѝ бре́мѧ ѿ менѐ тѧ́жкое грѣхо́вное, и҆ ꙗ҆́кѡ влⷣчце чⷭ҇таѧ, ка́ющасѧ прїими́ мѧ.</p>

<p><red>пѣ́снь, в҃. і҆рмо́с̾. В</red>онмѝ нб҃о и҆҆ воз̾гл҃ю, и҆҆ воспою̀ хрⷭ҇та̀, ѿ дв҃ы пло́тїю прише́ дшагѡ.</p>

<p><red>В</red>онмѝ нб҃о и҆҆ воз̾гл҃ю, землѐ внꙋша́й гла́са ка́ющасѧ к̾ бг҃ꙋ и҆ воспѣва́юща є҆гѡ̀.</p>

<p><red>В</red>онми́ ми бж҃е ꙗ҆́кѡ ще́дръ млⷭ҇тив нымъ сѝ ѻ҆́комъ, и҆ прїимѝ моѐ те́плое и҆сповѣ́данїе.</p>

<p><red>С</red>огрѣши́хъ па́че всѣ́хъ чл҃къ, є҆ди́нъ со грѣши́хъ к̾ тебѣ̀. но ᲂу҆ще́дри ꙗ҆́кѡ бг҃ъ творе́нїе своѐ.</p>

<p><red>Б</red>ꙋ́рѧ мѧ ѕлы́хъ ѡ҆б̾держи́т̾ млрⷭ҇де гдⷭ҇и, но ꙗ҆́кѡ петрꙋ̀ и҆ мнѣ̀ рꙋ́кꙋ прострѝ.</p>

<p><red>С</red>ле́зы ꙗ҆́коже блꙋдни́ца ще́дре и҆ а҆́зъ пред̾лага́ю, ѡ҆чи́сти мѧ сп҃се млрⷭ҇дїем̾ сѝ.</p>

<p><red>Ѡ҆</red>скверни́хъ пло́ти моеѧ̀ ри́зꙋ, и҆ ѡ҆ка лѧ́хъ є҆́же по ѻ҆́бразꙋ сп҃се и҆ поподо́бїю.</p>

<p><red>Ѡ҆</red>мрачи́хъ дш҃е́внꙋю красотꙋ̀ стрⷭ҇тны́ми сластьмѝ, и҆ ве́сь ᲂу҆́мъ ка́лъ сотвори́хъ.</p>

<p><red>Р</red>аз̾дра́хъ ны́нѣ ѻ҆де́ждꙋ мою̀ пе́рвꙋю ю҆́же ми и҆стка̀ зижди́тель и҆спе́рва, и҆ ѿ тꙋ́дꙋ лежꙋ̀ на́гъ.</p>

<p><red>Ѡ҆</red>блеко́хсѧ в̾ раздра́ннꙋю ри́зꙋ ю҆́же и҆стка́ ми ѕмі́й совѣ́томъ, и҆ стыжꙋ́сѧ.</p>

<p><red>В</red>озрѣ́хъ на садо́внꙋю красотꙋ́, и҆ пре льсти́хсѧ ᲂу҆мо́мъ. тѣ́мже лежꙋ̀ на́гъ, и҆ срамлѧ́юсѧ.</p>

<p><red>сла́ва. Е҆</red>ди́нагѡ тѧ̀ в̾ трїе́хъ ли́цѣхъ бг҃а всѣ́хъ пою̀, ѻ҆ц҃а и҆ сн҃а и҆ ст҃а́гѡ дх҃а.</p>

<p><red>и҆ ны́нѣ, боⷢ҇. П</red>речⷭ҇таѧ бцⷣе дв҃о, є҆ди́на всепѣ́таѧ, молѝ прилѣ́жнѡ спасти́сѧ всѣ́мъ на́мъ.</p>

<p><red>пѣ́снь, г҃. і҆рмоⷭ҇. Н</red>а недви́жимомъ хрⷭ҇тѐ ка́мени, за́повѣдей ти, ᲂу҆твердѝ моѐ помышле́нїе.</p>

<p><red>Ѻ҆́</red>гнь ѿ́ гдⷭ҇а дꙋшѐ нѣ́когда гдⷭ҇ь ѡ҆дож ди́в̾, зе́млю содо́мскꙋю дре́вле попали́в̾.</p>

<p><red>Н</red>а горѣ̀ спаса́йсѧ дꙋшѐ, ꙗ҆́коже ло́тъ ѻ҆́нъ, и҆ в̾ сиго́ръ ᲂу҆гонза́й.</p>

<p><red>Б</red>ѣ́гай запале́нїѧ ѽ дꙋшѐ, бѣ́гай со до́мскагѡ горѣ́нїѧ. бѣ́гай погꙋбле́нїѧ бжⷭ҇твенагѡ пла́мене.</p>

<p><red>И҆</red>сповѣ́даютисѧ сп҃се, согрѣши́хъ согрѣ ши́хъ тебѣ̀, но ѡ҆сла́би ми ꙗ҆́кѡ млрⷭ҇дъ.</p>

<p><red>С</red>огрѣши́хъ є҆ди́нъ а҆́зъ, согрѣши́хъ па́че всѣ́хъ, хрⷭ҇тѐ сп҃се непре́зри менѐ.</p>

<p><red>Т</red>ы̀ є҆сѝ па́стырь до́брыи, в̾зыщѝ менѐ а҆́гньца, и҆ заблꙋди́вшагѡ непре́зри менѐ.</p>

<p><red>Т</red>ы̀ є҆сѝ сла́дкїи і҆с҃е. ты̀ є҆сѝ зижди́тель мо́й. ѡ҆ тебѣ̀ хрⷭ҇тѐ ѡ҆правда́юсѧ.</p>

<p><red>сла́ва. ѽ</red> трⷪ҇це є҆ди́нице бж҃е, спасѝ согрѣ́ш̾шихъ ти, и҆ ѿ тлѣ́нїѧ и҆зведѝ.</p>

<p><red>и҆ ны́нѣ, боⷢ҇. Р</red>а́дꙋисѧ бг҃опрїѧ́тнаѧ ᲂу҆тро́бо. ра́дꙋисѧ гдⷭ҇нь прⷭ҇то́ле. ра́дꙋисѧ мт҃и жи́зни на́шеѧ.</p>

<p><red>пѣ́снь, д҃. і҆рмо́съ. О</red>у҆слы́шавъ же пррⷪ҇къ прихо́дъ тво́й гдⷭ҇и, и҆ ᲂу҆боѧ́хсѧ, ꙗ҆́кѡ хо́щеши ѿ дв҃ы роди́тисѧ, и҆ чл҃кѡмъ ꙗ҆ви́тисѧ, и҆ гл҃аше, ᲂу҆слы́шахъ слꙋ́хъ тво́й и҆ ᲂу҆боѧ́хсѧ, сла́ва си́лѣ твое́й.</p>

<p><red>Д</red>ѣ́ло рꙋ́къ свои́хъ непре́зри, созда́нїе своѐ не ѡ҆ста́ви, пра́ведныи сꙋдїѐ. а҆́ще и҆ є҆ди́нъ согрѣши́хъ ꙗ҆́кѡ чл҃къ, па́че всѧ́когѡ чл҃ка чл҃колю́бче, но и҆́маши ꙗ҆́кѡ гдⷭ҇ь, всѣ́хъ вла́сть ѿпꙋща́ти грѣхѝ.</p>

<p><red>П</red>риближа́етсѧ дꙋшѐ коне́цъ, прибли  жа́етсѧ и҆ неради́ши, и҆ негото́вишисѧ, вре́мѧ сокраща́етсѧ воста́ни, бли́зъ придве́рехъ сꙋдїѧ̀ є҆́сть. ꙗ҆́кѡ сѣ́нь, ꙗ҆́кѡ цвѣ́тъ вре́мѧ житїѧ̀ тече́тъ, что̀ в̾сꙋ́е мѧте́мсѧ.</p>

<p><red>В</red>оз̾ни́кни ѽ дш҃ѐ моѧ̀, дѣѧ́нїѧ твоѧ̀ ꙗ҆́же содѣ́ѧ помышлѧ́й, и҆ та̀ пред̾ лице́мъ сѝ принесѝ, и҆ ка́пли и҆спꙋстѝ сле́зъ твои́хъ. рцы̀ со дерзнове́нїемъ хрⷭ҇тꙋ̀, дѣѧ́нїѧ и҆ помышле́нїѧ, и҆ ѡ҆пра вди́шисѧ.</p>

<p><red>Н</red>е бы́сть в̾ житїѝ грѣха̀, ни дѣѧ́нїе ни ѕло́ба ꙗ҆́же а҆́зъ сп҃се несогрѣши́хъ, ᲂу҆мо́мъ и҆ сло́вомъ и҆ и҆зволе́нїемъ, и҆ пред̾ложе́нїемъ и҆ нра́вомъ и҆ дѣѧ́нїемъ согрѣши́хъ ꙗ҆́кѡ и҆́нъ никто́же когда̀.</p>

<p><red>Ѿ</red> сю́дꙋ ѡ҆сꙋжде́н̾, ѿ сю́дꙋ и҆ препрѣ́хсѧ а҆́зъ ѻ҆каѧ́нныи, ѿ своеѧ̀ со́вѣсти. є҆ѧ́ же ничто́же в̾ мі́рѣ нꙋ́жнѣйши. сꙋдїѐ и҆ и҆зба́вителю мо́й и҆ вѣ́дче пощадѝ и҆ и҆зба́ви, и҆ спаси́ мѧ раба̀ твоегѡ̀.</p>

<p><red>Л</red>ѣ́ствица ю҆́же ви́дѣ дре́вле вели́кїи в̾ патрїа́рсѣхъ, при́тча є҆́сть, ѽ дш҃ѐ моѧ̀ дѣ́тельнагѡ восхожде́нїѧ, разꙋ́мномꙋ воз̾ше́ствїю. а҆́ще хо́щеши ᲂу҆́бѡ, дѣѧ́ нїемъ и҆ ра́зꙋмомъ и҆ видѣ́нїемъ живꙋ́ щи ѡ҆бнови́сѧ.</p>

<p><red>З</red>но́й дневны́и претерпѣ̀ лише́нїѧ ра́ди патрїа́рхъ, и҆ мра́зъ нощны́и понесѐ, на всѧ́къ де́нь снабдѣ́нїѧ творѧ̀, пасы́и и҆ трꙋжда́ѧсѧ и҆ рабо́таѧ, да двѣ̀ женѣ̀ сочта́етъ.</p>

<p><red>сла́ва. Н</red>ераздѣ́льно сꙋщество́мъ, не сли́тно ли́цы бг҃осло́влю тѧ, трⷪ҇ческое є҆ди́но бжⷭ҇тво̀, ꙗ҆́кѡ є҆ди́но црⷭ҇твено и҆ сопрⷭ҇то́льно. вопїю́ ти пѣ́снь вели́кꙋю, и҆́же в̾ вы́шнихъ трегꙋ́бо пѣсносло́ви мꙋю.</p>

<p><red>и҆ ны́нѣ, боⷢ҇. И҆</red> ражда́еши и҆ дв҃ьствꙋе ши, и҆ пребыва́еши ѡ҆бои́мъ є҆сте ство́мъ дв҃а. роди́выисѧ ѡ҆бновлѧ́етъ зако́ны є҆стества̀. ᲂу҆тро́ба же ражда́етъ неражда́ющи. бг҃ъ и҆дѣ́же хо́щетъ, по бѣжа́ютсѧ є҆стества̀ чи́нове, твори́тъ бо є҆ли́ка хо́щетъ.</p>

<p><red>пѣ́снь, є҃. і҆рмо́съ. И҆</red>з̾ нощѝ ᲂу҆́треннюю ща чл҃колю́бче просвѣтѝ молю́сѧ, и҆ наста́ви мѧ на повелѣ́нїѧ твоѧ̀, и҆ наꙋчи́ мѧ сп҃се, твори́ти во́лю твою̀.</p>

<p><red>В</red>ъ нощѝ житїѐ моѐ преи҆до́хъ прⷭ҇нѡ, тма́ бо бы́сть и҆ глꙋбока́ ми мгла̀, но́щь грѣха̀. но ꙗ҆́кѡ дне́ви сн҃а сп҃се покажи́ мѧ.</p>

<p><red>Р</red>ꙋви́мꙋ подо́бѧсѧ ѻ҆каѧ́нныи а҆́зъ, со дѣ́ѧхъ без̾зако́ненъ и҆ законопрестꙋ́ пенъ совѣ́тъ на́ бг҃а вы́шнѧгѡ, ѡ҆скве рни́въ ло́же моѐ, ꙗ҆́коже ѻ҆́ч҃ее ѻ҆́нъ.</p>

<p><red>И҆</red>сповѣ́даюсѧ тебѣ̀ хрⷭ҇тѐ цр҃ю, согрѣ ши́хъ согрѣши́хъ, ꙗ҆́коже дре́вле і҆ѡ́си фа бра́тїѧ прода́вше, чи́стагѡ плода̀ и҆ цѣломꙋ́дренагѡ.</p>

<p><red>Ѿ</red> сро́дникъ пра́веднаѧ дш҃ѧ, свѧ́занъ прода́ст̾сѧ в̾ рабо́тꙋ сла́дкїи, во ѻ҆́бразъ гдⷭ҇нь. ты́ же сама̀ дꙋшѐ прода́сѧ, ѕлы́ ми свои́ми.</p>

<p><red>І҆</red>ѡ́сифа пра́веднагѡ и҆ цѣломꙋ́дренагѡ ᲂу҆ма̀, подража́й ѻ҆каѧ́ннаѧ и҆ непотре́б наѧ дꙋшѐ. и҆ нелюбодѣ́йствꙋй в̾ без̾за ко́нныхъ стремле́нїихъ, прⷭ҇нѡ без̾зако́ ннꙋющи.</p>

<p><red>сла́ва. Т</red>ѧ̀ трⷪ҇це сла́вимъ є҆ди́нагѡ бг҃а. ст҃ъ, ст҃ъ, ст҃ъ є҆сѝ ѻ҆́ч҃е и҆ сн҃е и҆ дꙋ́ше, про́сто сꙋщество̀, є҆ди́нице прⷭ҇нѡ покла нѧ́емаѧ.</p>

<p><red>и҆ ны́нѣ, боⷢ҇. И҆</red>з̾ тебѐ ѡ҆блече́сѧ в̾ моѐ смире́нїе, нетлѣ́ннаѧ без̾мꙋ́жнаѧ мт҃и дв҃о, бг҃ъ созда́выи вѣ́ки, и҆ соє҆ди́нивъ себѣ̀ чл҃ческое є҆стество̀.</p>

<p><red>пѣ́снь, ѕ҃. і҆рмо́съ. В</red>озопи́хъ всѣ́мъ се́рдцемъ мои́мъ, к̾ ще́дромꙋ бг҃ꙋ, и҆ ᲂу҆слы́ша мѧ ѿ а҆́да преи҆спо́днѧгѡ, и҆ воз̾ведѐ ѿ тлѝ живо́тъ мо́й.</p>

<p><red>С</red>ле́зы сп҃се ѻ҆́чїю мое́ю, и҆ є҆́же и҆з̾ глꙋбины̀ воз̾дыха́нїѧ, чи́стѣ приношꙋ̀, вопїю́щꙋ срⷣцꙋ, бж҃е согрѣши́хъ ти, ѡ҆чи́сти мѧ.</p>

<p><red>В</red>о́лны сп҃се согрѣше́нїи мои́хъ, ꙗ҆́кѡ в̾ чермнѣ́м̾ мо́ри воз̾враща́ющесѧ, покры ва́ютъ мѧ внеза́пꙋ, ꙗ҆́коже є҆гѵ́птѧны и҆ногда̀ и҆ триста́ты.</p>

<p><red>Ꙗ҆́</red>кѡ ю҆́ница дꙋшѐ раз̾свирѣ́пѣвши, ᲂу҆подо́биласѧ є҆сѝ є҆фре́мꙋ. ꙗ҆́кѡ се́рна ѿ тенета̀, и҆зрѣши́сѧ ѿ житїѧ̀, воз̾вы́ сившисѧ дѣѧ́нїемъ, и҆ ᲂу҆мо́мъ и҆ видѣ́ нїемъ.</p>

<p><red>О</red>у҆клони́ласѧ є҆сѝ ѽ дꙋшѐ ѿ́ гдⷭ҇а твое гѡ̀, ꙗ҆́коже дафа́нъ и҆ а҆вирѡ́нъ. но пощадѝ зовы́и и҆з̾ а҆́да преи҆спо́днѧгѡ, да тебѐ про́пасть земна́ѧ непокры́етъ.</p>

<p><red>Р</red>ꙋка̀ на́съ мѡѷсе́ова да ᲂу҆вѣ́ритъ дш҃ѐ, ка́кѡ мо́жетъ бг҃ъ прокаже́ное житїѐ ᲂу҆бѣли́ти и҆ ѡ҆чи́стити. и҆ не ѿча́йсѧ сама̀, а҆́ще и҆ прокаже́на є҆сѝ.</p>

<p><red>сла́ва. Т</red>рⷪ҇ца є҆́смь проста̀ и҆ нераздѣ́ль на, раздѣ́льна ли́цы, и҆ є҆ди́ница є҆́смь є҆стество́мъ соє҆дине́на, ѻ҆ц҃ъ речѐ и҆ сн҃ъ, и҆ бжⷭ҇твеныи дх҃ъ.</p>

<p><red>и҆ ны́нѣ, боⷢ҇. О</red>у҆тро́ба твоѧ̀ бг҃а на́мъ родѝ, воѡ҆браже́на по на́съ. є҆го́же ꙗ҆́кѡ зижди́телѧ всѣ́хъ, молѝ бцⷣе, да моли́ твами твои́ми ѡ҆правди́мсѧ.</p>

<p><red>Г</red>дⷭ҇и поми́лꙋй, <red>гⷤ. сла́ва, и҆ ны́нѣ.</red></p>

<p><red>сѣда́ленъ: С</red>трасте́й мѧ бꙋ́рѧ и҆ лю́тое треволне́нїе, во ѿчаѧ́нїѧ глꙋбинꙋ̀ по топѝ сло́ве. но прострѝ держа́внꙋю сѝ десни́цꙋ, и҆ спаси́ мѧ ꙗ҆́коже петра̀, сщ҃е́нными мл҃твами бцⷣы, и҆з̾ глꙋбины̀ лю́тыхъ без̾зако́нїи мои́хъ.</p>

<p><red>пѣ́снь, з҃. і҆рмоⷭ҇. С</red>огрѣши́хом̾ и҆ без̾за ко́нновахом̾, и҆ не ѡ҆правди́хомсѧ пред̾ тобо́ю, ни соблюдо́хомъ ни сотвори́ хом̾, ꙗ҆́коже заповѣ́да на́мъ, но непре да́ждь на́съ до конца̀, ѻ҆те́ческїи бж҃е.</p>

<p><red>С</red>огрѣши́хъ прегрѣши́хъ и҆ ѿверго́хъ за́повѣди твоѧ̀, ꙗ҆́кѡ в̾ без̾зако́нїихъ произведо́хсѧ, и҆ приложи́хъ ꙗ҆́звамъ стрꙋ́пы. но са́мъ мѧ поми́лꙋй, ꙗ҆́коже пое́тъ дв҃дъ по млⷭ҇ти твое́й.</p>

<p><red>С</red>окрове́ннаѧ срⷣца моегѡ̀, и҆сповѣ́дахъ тебѣ̀ сꙋдїѐ мо́й. ви́ждь смире́нїе моѐ, ви́ждь и҆ ско́рбь мою̀, вонмѝ сꙋдꙋ̀ моемꙋ̀ ны́нѣ, и҆ са́мъ мѧ поми́лꙋй, ѻ҆те́ческїи бж҃е.</p>

<p><red>С</red>аꙋ́лъ и҆ногда̀, ꙗ҆́коже погꙋбѝ ѻ҆ц҃а своегѡ̀ дш҃ѐ ѻ҆слѧ́та, не нача́емо црⷭ҇тво ѡ҆брѣ́те, к̾ просла́вленїю. но блюдѝ да не погрѣши́ши сама̀, ско́тьскїѧ по́хоти твоѧ̀ пред̾почита́ющи, па́че црⷭ҇твїѧ хрⷭ҇то́ва.</p>

<p><red>Д</red>в҃дъ и҆ногда̀ бг҃оѻ҆ц҃ъ, а҆́ще и҆ согрѣшѝ сꙋгꙋ́бо дꙋшѐ моѧ̀, стрѣло́ю ᲂу҆́бѡ ᲂу҆стрѣ ле́нъ любодѣѧ́нїѧ, копїе́мъ же плѣ не́нъ бы́сть ᲂу҆бі́йства томле́нїемъ. но сама̀ ты̀ тѧж̾ча́йшими дѣ́лы недꙋ́гꙋе ши, самохо́тными стремле́ньми.</p>

<p><red>С</red>овокꙋпѝ ᲂу҆́бѡ дв҃дъ и҆ногда̀ к̾ без̾за ко́нїю без̾зако́нїе. ᲂу҆бі́йствомъ бо лю бодѣ́йство смѣси́въ, покаѧ́нїе сꙋгꙋ́бо показа́въ а҆́бїе. но ты̀ лꙋка́внѣйша со дѣ́лала є҆сѝ дꙋшѐ, не пока́ѧвшисѧ бг҃ꙋ.</p>

<p><red>сла́ва. Т</red>рⷪ҇це проста̀ и҆ нераздѣ́льнаѧ, пресꙋ́щнаѧ є҆ди́нице ст҃а́ѧ, свѣ́тове и҆ свѣ́тъ, и҆ ст҃а́ѧ трѝ, и҆ є҆ди́но ст҃о пое́ тсѧ бг҃ъ трⷪ҇ца. но воспо́й и҆ похвалѝ живо́тъ и҆ животы̀ дꙋшѐ всѣ́хъ бг҃а.</p>

<p><red>и҆ нн҃ѣ, боⷢ҇. П</red>ое́мъ тѧ бл҃гослови́мъ тѧ поклонѧ́емътисѧ бцⷣе, ꙗ҆́кѡ ѿ неразлꙋ чи́мыѧ трⷪ҇цы породила̀ є҆сѝ є҆ди́ногѡ хрⷭ҇та̀ бг҃а. и҆ ты̀ ѿверзла̀ є҆сѝ на́мъ сꙋ́щымъ на землѝ нбⷭ҇наѧ.</p>

<p><red>пѣ́снь, и҃. і҆рмо́съ. Е҆</red>го́же вѡ́и нбⷭ҇нїи сла́вѧтъ, и҆ трепе́щꙋтъ херꙋви́ми и҆ сера фи́ми, всѧ́кѡ дыха́нїе и҆ тва́рь, по́йте бл҃гослови́те, и҆ превозноси́те є҆гѡ̀ во́ вѣки.</p>

<p><red>С</red>огрѣши́вши сп҃се поми́лꙋй, воз̾дви́ гни ми ᲂу҆́мъ к̾ покаѧ́нїю. прїимѝ ка́ю щасѧ, ᲂу҆ще́дри вопїю́ща. согрѣши́хъ ти спаси́ мѧ, без̾зако́нновахъ, поми́лꙋй мѧ.</p>

<p><red>Н</red>а колесни́цѣ носи́мь и҆лїѧ̀, колесни́ цею добродѣ́тельми воз̾ше́дъ, ꙗ҆́кѡ на́ небо носи́мь бѧ́ше превы́ше, и҆ногда̀ ѿ земны́хъ. сегѡ̀ ѽ дꙋшѐ моѧ̀ восхо́дъ помышлѧ́й.</p>

<p><red>Е҆</red>лисе́й и҆ногда̀ прїѧ́тъ ми́лоть и҆лїинꙋ̀, прїѧ́тъ сꙋгꙋ́бꙋ бл҃года́ть ѿ́ гдⷭ҇а. ты́ же ѽ дꙋшѐ моѧ̀ непричасти́ласѧ є҆сѝ того̀ бл҃года́ти, невоз̾держа́нїемъ.</p>

<p><red>С</red>ꙋман̾тѧны́ни и҆ногда̀, пра́веднагѡ ᲂу҆чредѝ ѽ дꙋшѐ нра́вомъ бл҃ги́мъ. ты́ же не в̾ведѐ в̾ до́мъ, нѝ стра́нна ни пꙋ́тника. тѣ́мже и҆з̾ черто́га и҆зве́р жена бꙋ́деши внѣ̀ рыда́ющи.</p>

<p>ѡрда́нова стрꙋѧ̀ пе́рвѣе, ми́лотїю и҆лїи но́ю ста̀ сю́дꙋ и҆ сю́дꙋ. ты́ же ѽ дꙋшѐ моѧ̀ тоѧ̀ непричасти́сѧ бл҃года́ти, не воз̾держа́нїемъ.</p>

<p><red>сла́ва. Б</red>ез̾нача́льне ѻ҆́ч҃е, и҆ сн҃е собез̾на ча́льне, и҆́же ѿ ѻ҆ц҃а роди́выисѧ, и҆ ᲂу҆тѣ́шителю бл҃гі́и д́ш҃е пра́выи, и҆́же ѿ ѻ҆ц҃а и҆сходѧ́и, трⷪ҇це ст҃а́ѧ во є҆ди́ницѣ поми́лꙋй мѧ.</p>

<p><red>и҆ ны́нѣ, боⷢ҇. Ꙗ҆́</red>кѡ ѿ ѡ҆броще́нїѧ черв лени́це пречⷭ҇таѧ, ᲂу҆́мнаѧ багрѧни́це є҆м̾ манꙋ́илева, внꙋ́трь во́чревѣ ти пло́ть и҆стка́сѧ. тѣ́мже тѧ вои́стинꙋ бцⷣꙋ почита́емъ.</p>

<p><red>пѣ́снь, ѳ҃. і҆рмо́съ. Б</red>ез̾сѣ́меннѡ зача́ тїе, и҆ ржⷭ҇тво̀ несказа́нно, и҆ мт҃ре без̾ мꙋ́жныѧ без̾ тлѝ прижи́тїе. бж҃їе бо ржⷭ҇тво̀ ѡ҆бновлѧ́етъ є҆стество̀. тѣ́мже тѧ̀ всѝ ро́ди бг҃оневѣ́стнꙋю мт҃рь право сла́вно велича́емъ.</p>

<p><red>О</red>у҆́мъ ѡ҆стрꙋпи́сѧ, тѣ́ло ѡ҆болѣ́знисѧ. недꙋ́гꙋетъ дꙋ́хъ, сло́во и҆знемо́же. жи тїѐ ᲂу҆мертви́сѧ, коне́цъ придве́рехъ. тѣ́мже моѧ̀ ѻ҆каѧ́ннаѧ дꙋшѐ, что̀ сотвори́ши, є҆гда̀ прїи́детъ сꙋдїѧ̀ и҆спы та́ти твоѧ̀.</p>

<p><red>М</red>ѡѷсе́ово принесо́хъ ти дш҃ѐ, мирско́е бытїѐ, и҆ ѿ тогѡ̀ всѐ завѣ́тное писа́ нїе, повѣ́дꙋющее тебѣ̀, пра́ведныхъ. и҆ непра́ведныхъ. и҆́хже вторы́мъ ѽ дꙋшѐ ᲂу҆подо́биласѧ є҆сѝ, а҆ непе́рвымъ к̾ бг҃ꙋ согрѣши́вши.</p>

<p><red>З</red>ако́нъ и҆знемо́же, пра́зднꙋет̾ є҆ѵⷢ҇а́лїе, писа́нїе же всѧ́кѡ ѿ тебѐ небреже́нѡ бы́сть. проро́цы и҆знемого́ша, и҆ всѐ пра́ведное сло́во. стрꙋ́пи твоѝ дꙋшѐ ᲂу҆мно́жишасѧ, не сꙋ́щꙋ врачю̀ и҆сцѣлѧ́ю щемꙋ тѧ̀.</p>

<p><red>Н</red>о́ваго приведо́хъ ти писа́нїѧ при́тчи, воз̾водѧ́ща тѧ̀ ко ᲂу҆миле́нїю. пра́вед нымъ ᲂу҆́бѡ поревнꙋ́й, грѣ́шныхъ же ѿвраща́йсѧ. и҆ ᲂу҆молѝ хрⷭ҇та̀, мл҃твами же и҆ посто́мъ и҆ чистото́ю и҆ говѣ́нїем̾.</p>

<p><red>Х</red>рⷭ҇то́съ в̾ чл҃чивсѧ призва̀ к̾ покаѧ́нїю разбо́йники и҆ блꙋдни́цы. дꙋшѐ пока́й сѧ, две́рь ѿве́рзесѧ ᲂу҆́же црⷭ҇твїѧ, и҆ пред̾восхища́ютъ є҆̀, фарисе́и и҆ мытарѝ, и҆ блꙋдни́цы покаѧ́нїемъ.</p>

<p><red>Х</red>рⷭ҇то́съ в̾ чл҃чивсѧ, пло́тїю прїѡбщи́в мисѧ, и҆ всѧ̀ є҆ли́ка сꙋ́ть є҆стествꙋ̀, хотѣ́нїемъ и҆спо́лни кромѣ̀ грѣха̀. подо́бїе тебѣ̀ ѽ дꙋшѐ и҆ ѻ҆́бразъ, пред̾ показꙋ́ѧ своегѡ̀ вели́чества.</p>

<p><red>Х</red>рⷭ҇то́съ волхвы̀ спасѐ, па́стыри призва̀, младе́нецъ мно́жество показа̀ мч҃нки. ста́рцы просла́ви, и҆ ста́рыѧ вдови́цы. и҆́хже непоревнова́ла є҆сѝ дꙋшѐ, ни дѣѧ́ нїемъ ни житїю̀. но го́ре тебѣ̀, є҆гда̀ хо́щеши сꙋди́тисѧ.</p>

<p><red>сла́ва. Т</red>рⷪ҇це є҆диносꙋ́щнаѧ є҆ди́нице трисоста́внаѧ, тѧ̀ воспѣва́емъ, ѻ҆ц҃а сла́вѧще, сн҃а велича́юще, и҆ д́х҃ꙋ покло нѧ́ющесѧ, є҆ди́номꙋ є҆стествꙋ̀, вои́сти нꙋ бг҃ꙋ. жи́знь же и҆ живꙋ́щее црⷭ҇тво без̾коне́чное.</p>

<p><red>и҆ ны́нѣ, боⷢ҇. Б</red>г҃а є҆ди́на родила̀ є҆сѝ, и҆ є҆ди́на дв҃ою пребы́вши. ѽ стра́нномꙋ ржⷭ҇твꙋ̀, ѽ стра́нномꙋ зача́тїю. зача́тїе без̾сѣ́менно и҆ ржⷭ҇тво̀ вы́ше є҆стества̀. но ѽ бг҃оневѣ́сто чи́стаѧ, соблюдѝ ста́до сн҃а твоегѡ̀, є҆́же стѧжа̀.</p>

<p><red>задосто́йнѡ: Б</red>ез̾сѣ́меннѡ зача́тїе, и҆ ржⷭ҇тво̀ несказа́нно, и҆ мт҃ре без̾мꙋ́ж ныѧ без̾ тлѝ прижи́тїе. бж҃їе бо ржⷭ҇тво̀ ѡ҆бновлѧ́етъ є҆стество̀. тѣ́мже тѧ̀ всѝ ро́ди бг҃оневѣ́стнꙋю мт҃рь правосла́внѡ велича́емъ <red>[покло́н̾ до землѝ].</red></p>

</document>