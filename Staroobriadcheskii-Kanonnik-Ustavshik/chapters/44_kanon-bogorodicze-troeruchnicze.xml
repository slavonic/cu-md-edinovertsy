<document xmlns="http://www.ponomar.net/culiturgical">
<p>Т<red>ропа́рь, бцⷣѣ троерꙋ́чицы. гла́съ, д҃.</red></p>

<p><red>Д</red>не́сь свѣ́тлѡ красꙋ́етсѧ црⷭ҇твꙋющїи гра́дъ москва̀, и҆мѣ́ющи в̾ себѣ̀ всеми́ло стивѣйшꙋю, всеѧ̀ тва́ри честнѣ́йшꙋю застꙋ́пницꙋ на́шꙋ, дв҃ꙋ бцⷣꙋ, ꙗ҆вле́нїе честна́гѡ ѻ҆́браза є҆ѧ̀, и҆́мже под̾со́лне чныѧ концы̀ землѝ ᲂу҆дивлѧ́еши, и҆ ми́ръ ми́рови да́рꙋеши. во ѻ҆́бразъ бо ст҃ы́ѧ трⷪ҇цы ꙗ҆влѧ́еши трїѐ рꙋ́цѣ, двѣма̀ ᲂу҆́бѡ сн҃а своегѡ̀, хрⷭ҇та̀ бг҃а на́шегѡ но́сиши, тре́тїею ѿ напа́стей и҆ бѣ́дъ вѣ́рнѡ къ тебѣ̀ прибѣга́ющихъ и҆зба влѧ́еши, и҆ ѿ потоплѣ́нїѧ и҆зима́еши, и҆ всѣ́мъ поле́знаѧ да́рꙋеши. и҆ прпⷣбно мꙋ миха́илꙋ малео́нскꙋю го́рꙋ показа̀, и҆ всѣ́хъ всегда̀ ми́лꙋеши. честно́ю ри́зою свое́ю покрыва́еши жи́тельство сїѐ, и҆ всѧ̀ гра́ды и҆ страны̀ на́шѧ, да зове́мъ ти, ра́дꙋисѧ ѡ҆бра́дованнаѧ <red>[два́жды]. сла́ва, и҆ ны́нѣ, то́йже.</red></p>

<p>К<red>ано́нъ прест҃ѣ́й бцⷣѣ, ꙗ҆вле́нїю и҆ко́ны є҆ѧ̀ троерꙋ́чицы. гла́съ, д҃. пѣ́снь, а҃. і҆рмоⷭ҇. Ѿ</red>ве́рзꙋ ᲂу҆ста̀ моѧ̀, и҆ напо́лнѧт сѧ дх҃а, и҆ сло́во ѿры́гнꙋ цр҃цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чюдеса̀.</p>

<p><red>запѣ́в̾: П</red>рест҃а́ѧ гжⷭ҇е бцⷣе, ᲂу҆слы́ши мл҃твꙋ ра́бъ свои́хъ, молѧ́щихсѧ тебѣ̀ <red>[покло́н̾].</red></p>

<p><red>О</red>у҆млрⷭ҇дисѧ ѡ҆ мнѣ̀ грѣ́шнемъ, погиба́ю щемъ, прест҃а́ѧ бцⷣе, и҆ вмѣ́сто печа́ли, да́рꙋй ми ра́дость, ра́дꙋисѧ воспѣва́ти, всест҃а́ѧ влⷣчце.</p>

<p><red>О</red>у҆тишѝ дꙋшѝ моеѧ̀ свирѣ́пство, по не́же мно́гїѧ ско́рби и҆ печа́ли нападо́ ша, и҆ ѿ си́хъ влⷣчце, спаси́ мѧ грѣ́ш нагѡ, да непоги́бнꙋ ѕлѣ̀ стра́ждꙋщи.</p>

<p><red>сла́ва. Т</red>ы̀ моѧ̀ крѣ́пость и҆ ᲂу҆тверже́ нїе, и҆ ѿ враго́въ защище́нїе. сегѡ̀ ра́ди небою́сѧ вра́жїѧ преще́нїѧ, но прⷭ҇нѡ пою́ тѧ и҆ сла́влю, всесла́внаѧ.</p>

<p><red>и҆ нн҃ѣ. Н</red>апа́сти и҆ бѣ́ды и҆ ско́рби мно́ гїѧ прїидо́ша на́мъ и҆ ѻ҆тѧготи́ша, и҆зба́ви бг҃ороди́тельнице влⷣчце, и҆ ѿ си́хъ ѡ҆бдержа́щихъ мѧ ѕо́лъ, и҆ весе́лїѧ и҆спо́лни.</p>

<p><red>катава́сїѧ: С</red>пасѝ ѿ бѣ́дъ рабы̀ своѧ̀, бцⷣе дв҃о, ꙗ҆́кѡ всѝ по́ бз҃ѣ к̾ тебѣ̀ при бѣга́емъ, ꙗ҆́кѡ к̾ нерꙋши́мѣй стѣнѣ̀ и҆ застꙋпле́нїю <red>[покло́н̾].</red></p>

<p><red>Г</red>дⷭ҇и поми́лꙋй <red>[три́жды, с̾ покло́ны].</red></p>

<p><red>пѣ́снь, г҃. і҆рмо́с̾. Т</red>воѧ̀ пѣвцы̀ бцⷣе, жи вы́и нетлѣ́нїѧ и҆сто́чниче, ли́къ себѣ̀ совокꙋ́пльши дх҃о́венъ ᲂу҆твердѝ, и҆ въ бжⷭ҇твеннѣй ти сла́вѣ, вѣнце́мъ сла́вы сподо́би.</p>

<p><red>Т</red>ы̀ є҆сѝ те́плаѧ пред̾ста́тельнице, и҆ милосе́рдаѧ застꙋ́пнице, и҆зба́ви мѧ всепѣ́таѧ, ѿ наше́дшихъ на мѧ напа́ стей, ты́ бо є҆сѝ влⷣчце, па́дшихъ и҆зба вле́нїе.</p>

<p><red>И҆</red>зба́ви мѧ пречⷭ҇таѧ, ѿ си́хъ напа́стей и҆ бѣ́дъ, и҆ преще́нїѧ дїѧ́вольскагѡ и҆ ᲂу҆ны́нїѧ. и҆ всѧ̀ стрⷭ҇ти ѿженѝ ѿ менѐ пречⷭ҇таѧ, да прⷭ҇нѡ сла́влю тѧ.</p>

<p><red>сла́ва. С</red>е къ тебѣ̀, пречⷭ҇таѧ притѣка́ю, не пре́зри моеѧ̀ болѣ́зни и҆ воздыха́ нїѧ, но при́зри мѧ, въ ско́рби сꙋ́щагѡ. и҆ сїю̀ мою̀ печа́ль на ра́дость преложѝ бг҃оневѣ́стнаѧ.</p>

<p><red>и҆ ны́нѣ. В</red>и́ждь влⷣчце, бѣдꙋ̀ мою̀ и҆ ско́рбь, ꙗ҆́кѡ лꙋка́выи вра́гъ поглоти́ти мѧ хо́щетъ, пречⷭ҇таѧ бцⷣе. проженѝ того̀ ѕлохи́трое кова́рство, да и҆зба́ влюсѧ и҆ сла́влю тѧ.</p>

<p><red>сѣда́лен̾. гла́съ, в҃. М</red>л҃твеница тѣ́плаѧ кꙋ́пнѡ и҆ стѣна̀ неѡ҆бори́маѧ. млⷭ҇ти и҆сто́чниче, ми́рови прибѣ́жище, прилѣ́ жнѡ ти вопїе́мъ, бцⷣе влⷣчце. пред̾варѝ ѿ бѣ́дъ и҆зба́вити на́съ, є҆ди́на в̾ско́рѣ застꙋпа́ющи.</p>

<p><red>пѣ́снь, д҃. і҆рмо́съ. С</red>ѣдѧ́и во сла́вѣ, на прⷭ҇то́лѣ бжⷭ҇твенѣ, на ѻ҆́блацѣ ле́гцѣ, прїи́де і҆с҃ъ пребжⷭ҇твеныи, ѿ пречⷭ҇тыѧ дв҃ы, спасе́ же вопїю́щыѧ, сла́ва хрⷭ҇тѐ си́лѣ твое́й.</p>

<p><red>Т</red>ы̀ є҆сѝ пречⷭ҇таѧ влⷣчце, надѣ́жда и҆ ᲂу҆тверже́нїе моѐ, и҆ ѿ лю́тыхъ ми бѣ́дъ свобожде́нїе, и҆ въ печа́ли ᲂу҆тѣше́нїе, дш҃ѝ мое́й просвѣще́нїе, и҆ во ᲂу҆пова́нїи мое́мъ непобѣди́маѧ <red>[два́жды].</red></p>

<p><red>сла́ва. Т</red>ы̀ во всѣ́хъ печа́лѣхъ бꙋ́ди ми сла́дкое ᲂу҆тѣше́нїе, и҆ в̾ бѣда́хъ ско́раѧ помо́щнице, и҆ в̾ мл҃твахъ пред̾ста́тель ница, ты́ бо є҆сѝ мт҃и бж҃їѧ, стѧжа́в шаѧ ѿ всѧ́кихъ бѣ́дъ и҆збавле́нїе.</p>

<p><red>и҆ нн҃ѣ. П</red>реклони́сѧ къ мольба́мъ раба̀ своегѡ̀ влⷣчце, и҆ незакоснѝ и҆зба́вити мѧ ѿ си́хъ всѣ́хъ скорбе́й, и҆́же ѡ҆дер жа́тъ мѧ, ви́димыхъ и҆ неви́димыхъ враго́въ ѿженѝ ѿ менѐ, да не ѕлѣ̀ поги́бнꙋ ѻ҆каѧ́нныи.</p>

<p><red>пѣ́снь, є҃. і҆рмо́съ. О</red>у҆диви́шасѧ всѧ́че скаѧ, ѡ҆ бжⷭ҇твенѣй сла́вѣ твое́й, ты́ бо браконеи҆скꙋси́маѧ дв҃це, прїѧ́тъ во ᲂу҆тро́бѣ надовсѣ́ми сꙋ́щагѡ бг҃а, и҆ ро дила̀ є҆сѝ без̾лѣ́тнагѡ сн҃а, всѣ́мъ вос пѣва́ющымъ тѧ̀ ми́ръ подава́юща.</p>

<p><red>Ѡ҆</red>рꙋ́жїѧ сꙋпоста́та, и҆ ѿ напра́снагѡ ѡ҆скорбле́нїѧ и҆зба́ви мѧ ѡ҆сꙋжде́ннаго, ꙗ҆́кѡ ты̀ є҆сѝ всенепоро́чнаѧ мт҃и, и҆́же бꙋ́детъ сꙋди́ти комꙋ́ждо подѣ́ломъ.</p>

<p><red>Т</red>ы̀ є҆сѝ въ напа́стѣхъ и҆ въ ско́рбѣхъ млⷭ҇тивнѡ защища́еши, и҆́же под̾ кро́въ тво́й прибѣга́емъ, прїимѝ всест҃а́ѧ, сїѐ моле́нїе ѿ ᲂу҆ны́нїѧ срⷣца моегѡ̀, да ѕлѣ̀ во ѿча́ѧнїи непоги́бнꙋ.</p>

<p><red>сла́ва. М</red>лⷭ҇тивнымъ и҆ кро́ткимъ ѻ҆́ком̾ бг҃ороди́тельнице, воз̾зрѝ на мѧ̀ недо сто́йнагѡ. млрⷭ҇дїемъ свои́мъ при́зри мѧ, и҆ ѡ҆бстоѧ́нїѧ, и҆ бѣды̀, и҆ напа́сти свободѝ призыва́ющыѧ всест҃а́ѧ.</p>

<p><red>и҆ ны́нѣ. П</red>ервозда́нныи а҆да́мъ и҆ є҆́вва тобо́ю, пречи́стаѧ и҆зба́вльшесѧ ѿ ѕлы́хъ, съ ни́ми же и҆ а҆́зъ припа́даю ти и҆ молю̀. млⷭ҇тїю свое́ю ѿрешѝ моѧ̀ болѣ́ зненыѧ сле́зы, и҆ да́ждь ми поле́зное ᲂу҆тѣше́нїе.</p>

<p><red>пѣ́снь, ѕ҃. і҆рмо́съ. Б</red>жⷭ҇твеное сѐ и҆ все чⷭ҇тно́е соверша́юще пра́зднество, бг҃омꙋ́ дрїи бж҃їѧ мт҃ре, прїиди́те рꙋка́ми во спле́щемъ, ѿ неѧ̀ ро́ждьшагосѧ вѣ́рою сла́вѧще.</p>

<p><red>В</red>нꙋшѝ печа́льныи во́пль раба̀ твоегѡ̀, тре́бꙋющагѡ по́мощи твоеѧ̀ бг҃омт҃и. ты̀ є҆сѝ ᲂу҆пова́нїе моѐ, потщи́сѧ печа́ль мою̀ на ра́дость преложи́ти.</p>

<p><red>И҆</red>зба́ви мѧ ѿ льстѝ вра́жїѧ, ѿ ꙗ҆зы́ка льсти́ва, и҆ ѿ чл҃ка непра́веднагѡ и҆зба́ ви мѧ без̾ па́кости, всѧ́ бо мо́жеши, ꙗ҆́кѡ мт҃и зижди́телѧ сꙋ́щи.</p>

<p><red>сла́ва. В</red>ѣ́мъ тѧ̀ бг҃обл҃года́тнаѧ, мно готрꙋ́дныхъ цѣле́бницꙋ, и҆ а҆́зъ немощ ны́мъ дх҃омъ и҆ ᲂу҆сты̀ зовꙋ̀, ѿ напа́сти сеѧ̀ и҆ печа́ли свободѝ, и҆ спаси́ мѧ влⷣчце прибѣга́ющагѡ.</p>

<p><red>и҆ ны́нѣ. И҆</red>зба́ви мѧ ѿ лѣ́сти сеѧ̀ и҆ бѣды̀, бг҃оневѣ́сто. тѧ́ бо ᲂу҆стро́и бг҃ъ, хода́таицꙋ на спасе́нїе и҆ застꙋпле́нїе на́ше, сегѡ̀ ра́ди и҆ мнѣ̀ недосто́йномꙋ, и҆схода́тайствꙋй ѿ всеѧ̀ печа́ли свобож де́нїе.</p>

<p><red>конда́къ. гла́съ, и҃. В</red>збра́нной воево́дѣ побѣди́телнаѧ, ꙗ҆́кѡ и҆зба́вльшесѧ ѿ ѕлы́хъ, бл҃года́рственаѧ восписꙋ́емъ ти рабѝ твоѝ бцⷣе. но ꙗ҆́кѡ и҆мꙋ́щи дер жа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ ти, ра́дꙋисѧ невѣ́сто неневѣ́стнаѧ.</p>

<p><red>и҆́косъ. А҆́</red>гг҃лъ пред̾ста́тель, съ нб҃сѐ по́сланъ бы́сть рещѝ бцⷣе, ра́дꙋисѧ. и҆ со беспло́тнымъ гла́сомъ воплоща́ема тѧ зрѧ̀ гдⷭ҇и, ᲂу҆жаса́шесѧ и҆ стоѧ́ше, зовы́и къ не́й такова́ѧ. ра́дꙋисѧ є҆ѧ́же ра́ди ра́дость восїѧ́етъ, ра́дꙋисѧ є҆ѧ́же ра́ди клѧ́тва и҆сче́знетъ. ра́дꙋисѧ па́дшагѡ а҆да́ма воста́нїе, ра́дꙋисѧ сле́зъ є҆́ввинъ и҆збавле́нїе, ра́дꙋисѧ высото̀ неꙋдо́бь восходи́маѧ чл҃ческими по́мыслы, ра́дꙋ исѧ глꙋбино̀ неꙋдо́бь зри́маѧ и҆ а҆́гг҃ль скима ѻ҆чи́ма. ра́дꙋисѧ ꙗ҆́кѡ є҆сѝ царе́во сѣда́лище, ра́дꙋисѧ ꙗ҆́кѡ но́сиши носѧ́ щагѡ всѧ́ческаѧ. ра́дꙋисѧ ѕвѣздо̀ ꙗ҆в лѧ́ющаѧ сл҃нце, ра́дꙋисѧ ᲂу҆тро́бо бжⷭ҇тве нагѡ воплоще́нїѧ. ра́дꙋисѧ є҆ѧ́же ра́ди ѡ҆бновлѧ́етсѧ тва́рь, ра́дꙋисѧ є҆ѧ́же ра́ ди поклонѧ́емсѧ творцꙋ̀ <red>[покло́н̾],</red> ра́дꙋ исѧ невѣ́сто неневѣ́стнаѧ.</p>

<p><red>пѣ́снь, з҃. і҆рмо́съ. Н</red>епослꙋжи́ша тва́ри бг҃омꙋ́дрїи па́че зижди́телѧ, но ѻ҆́гнен ное преще́нїе, мꙋ́жески попра́вше ра́до вахꙋсѧ пою́ще, препѣ́тыи и҆́же ѻ҆ц҃е́мъ гдⷭ҇ь и҆ бг҃ъ бл҃гослове́нъ є҆сѝ.</p>

<p><red>Т</red>ы̀ є҆сѝ пречи́стаѧ дв҃о, покрови́тель ница моѧ̀, и҆ непреста́нное ᲂу҆пова́нїе дꙋшѝ мое́й. ѽ влⷣчце прїими́ мѧ ѡ҆дер жи́ма лю́тою бѣдо́ю, и҆ ᲂу҆тѣ́ши мою̀ печа́ль <red>[два́жды].</red></p>

<p><red>сла́ва. Т</red>ы̀ є҆сѝ крѣ́пость моѧ̀, пречⷭ҇таѧ влⷣчце, и҆ наше́дшихъ мѧ си́хъ неча́е мыхъ скорбѣ́й ᲂу҆тѣше́нїе. сегѡ̀ ра́ди а҆́зъ, недосто́йныи ра́бъ тво́й, всенадѣ́ жно вопїю́ ти, поми́лꙋй мѧ па́дшаго.</p>

<p><red>и҆ ны́нѣ. И҆</red>сцѣлѝ дꙋшѝ моеѧ̀ ꙗ҆́звы влⷣчце, и҆ застꙋпи́ мѧ, раба̀ твоегѡ̀, и҆ и҆зба́ви мѧ ѿ всѧ́кагѡ ѡ҆баѧ́нїѧ непра́ веднагѡ, и҆ ѿ сопроти́внагѡ навѣ́та и҆ развраще́нїѧ и҆зми́ мѧ, всеблгⷭ҇ве́ннаѧ.</p>

<p><red>пѣ́снь, и҃. і҆рмо́съ. Ѻ҆́</red>троки бл҃гочести́ выѧ в̾ пещѝ, ржⷭ҇тво̀ бг҃оро́диче спасло̀ є҆́сть. тогда̀ ᲂу҆́бо ѡ҆бразꙋ́емо, ны́нѣ же дѣ́йствꙋемо, вселе́ннꙋю всю̀ воз̾дви́же пѣ́ти, гдⷭ҇а воспѣва́йте дѣ́ла, и҆ превоз носи́те є҆гѡ̀ во́ вѣки.</p>

<p><red>С</red>окрꙋшѝ совѣ́ты непра́ведныѧ, ꙗ҆́же на мѧ̀ и҆зощре́ны сꙋ́ть. а҆́зъ бо и҆ны́ѧ по́мощи не и҆́мамъ, ра́зве тебѐ чⷭ҇таѧ, къ тебѐ прибѣга́ю, не попꙋсти́ ми, всѧ́ бо тебѐ возмо́жна сꙋ́ть.</p>

<p><red>Д</red>ꙋ́шꙋ мою̀ сохранѝ, кро́вомъ крилꙋ̀ твое́ю, пребл҃гослове́ннаѧ бцⷣе, ѿ разли́ч ныхъ належа́щихъ бѣ́дъ и҆ скорбѣ́й и҆зба́ви мѧ, да непора́дꙋетсѧ вра́гъ мо́й ѡ҆ мое́й не́мощи, но да сла́витсѧ бж҃їѧ мт҃рь во́ вѣки.</p>

<p><red>сла́ва. А҆́</red>зъ ᲂу҆́бѡ по́мощи чл҃ческїѧ и҆ска́ти неприбѣго́хъ, но къ тебѣ̀ прене поро́чнаѧ. ты̀ є҆сѝ всенаде́жнаѧ храни́ тельнице хрⷭ҇тїѧ́нѡмъ.</p>

<p><red>и҆ ны́нѣ. Т</red>ы̀ є҆сѝ бцⷣе, просвѣще́нїе и҆ и҆збавле́нїе, ты̀ є҆сѝ побо́рнице моѧ̀ прера́дованнаѧ. ты̀ є҆сѝ наде́жда нерꙋ ши́маѧ, стѣно̀ и҆ сла́во хвали́маѧ, пре непоро́чнаѧ дв҃о. тебѐ всеꙋсе́рдно покло нѧ́юсѧ <red>[покло́н̾],</red> и҆ вопїю̀, спаси́ мѧ ѿ печа́ли сеѧ̀ и҆ напа́сти.</p>

<p><red>пѣ́снь, ѳ҃. і҆рмо́съ. В</red>сѧ́къ зе́менъ, да взыгра́етсѧ дх҃омъ просвѣща́емъ. да ликовствꙋ́етъ же, беспло́тныхъ ᲂу҆мо́въ є҆стество̀, почита́ѧ ст҃о́е торжество̀ бж҃їѧ мт҃ре. и҆ да пое́тъ, ра́дꙋйсѧ пребла же́ннаѧ, бцⷣе чи́стаѧ прⷭ҇нѡ дв҃о.</p>

<p><red>И҆́</red>зше ꙗ҆́кѡ скꙋде́ль крѣ́пость моѧ̀, и҆ ко а҆́дꙋ приложи́хсѧ дш҃епа́гꙋбныхъ ѕо́лъ, пред̾варѝ мѧ, мт҃и бж҃їѧ, застꙋ пле́нїемъ свои́мъ, и҆схи́ти мѧ ѿ ѡ҆дер жа́щихъ скорбе́й, рꙋко́ю млⷭ҇ти твоеѧ̀.</p>

<p><red>С</red>ѣ́ти лꙋка́выхъ и҆ ѕлочести́выхъ сокрꙋ шѝ, чи́стаѧ бг҃ороди́тельнице, и҆схи́ти мѧ неврежде́на, тво́й бо є҆́смь ра́бъ. ѽ ра́дꙋисѧ ѡ҆бра́дованнаѧ.</p>

<p><red>сла́ва. В</red>сенепоро́чнаѧ ѻ҆трокови́це, всѣ́мъ вѣ́рнымъ хрⷭ҇тїѧ́нѡмъ по́мощь, бꙋ́ди и҆ мнѣ̀ неѡ҆скꙋ́днаѧ помо́щница, к̾ сн҃ꙋ своемꙋ̀ и҆ бг҃ꙋ сла́вимомꙋ в̾ трⷪ҇це, и҆ свободи́ мѧ ѿ сеѧ̀ наше́дшїѧ ско́рби.</p>

<p><red>и҆ ны́нѣ. Т</red>ы̀ є҆сѝ крѣ́пость моѧ̀, пре чи́стаѧ, и҆ прибѣ́жище, и҆ стѣна̀ неѡ҆бо ри́маѧ, ты̀ є҆сѝ к̾ бг҃ꙋ моли́твеница, всѧ́кихъ мѧ напа́стей и҆ бѣ́дъ свободѝ, є҆ди́на бл҃гослове́ннаѧ.</p>

<p><red>ѿпꙋ́стъ: Г</red>дⷭ҇и і҆с҃е хрⷭ҇тѐ сн҃е бж҃їи, мл҃твъ ра́ди пречⷭ҇тыѧ твоеѧ̀ мт҃ре, честна́гѡ и҆ сла́внагѡ ꙗ҆вле́нїѧ чюдотво́рныѧ и҆ко́ны є҆ѧ̀ троерꙋ́чицы, и҆ всѣ́хъ ра́ди ст҃ы́хъ, поми́лꙋй и҆ спасѝ на́съ, ꙗ҆́кѡ бл҃гъ и҆ чл҃колю́бецъ.</p>

</document>