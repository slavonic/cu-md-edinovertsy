<document xmlns="http://www.ponomar.net/culiturgical">
<p>Т<red>ропа́рь, проро́кꙋ. гла́съ, в҃.</red></p>

<p><red>П</red>рⷪ҇рка твоегѡ̀ гдⷭ҇и, <red>і҆мⷬ҇къ,</red> па́мѧть пра́з днꙋюще, тогѡ̀ ра́ди мо́лимъ тѧ, спасѝ дш҃ѧ на́шѧ <red>[два́жды].</red></p>

<p><red>сла́ва, и҆ ны́нѣ, боⷢ҇. В</red>сѧ̀ па́че смы́сла, всѧ̀ пресла́внаѧ твоѧ̀ бцⷣе та́инства, чистото́ю запечатлѣ́нна, и҆ дв҃ьствомъ храни́ма, мт҃и разꙋмѣ́сѧ нело́жна, бг҃а ро́ждьши и҆́стиннагѡ, того̀ молѝ спа сти́сѧ  дш҃а́мъ  на́шымъ.</p>

<p>К<red>ано́нъ. гла́съ, ѕ҃. пѣ́снь, а҃. і҆рмо́съ. Ꙗ҆́</red>кѡ по́ сꙋхꙋ ходи́въ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пое́мъ вопїѧ́ше.</p>

<p><red>запѣ́въ: С</red>т҃ы́и проро́че <red>і҆мⷬ҇къ,</red> молѝ бг҃а ѡ҆ на́съ <red>[покло́н̾].</red></p>

<p><red>Т</red>ебѣ́сѧ мо́лимъ проро́че бж҃їи, бж҃їю престо́лꙋ пред̾стоѧ̀, молѝ прилѣ́жнѡ, просвѣще́нїе на́мъ дарова́ти мꙋ́дре, вѣ́рою пою́щымъ чⷭ҇тнꙋ́ю твою̀ па́мѧть.</p>

<p><red>С</red>осꙋ́дъ бжⷭ҇твеныи ꙗ҆ви́сѧ, вмѣсти́те ленъ бж҃їѧ дх҃а, просвѣще́нїемъ и҆ даро ва́нїемъ бл҃гоче́стнымъ. тѣ́мже соше́д шесѧ вѣ́рнїи тебѐ ᲂу҆блажа́емъ.</p>

<p><red>сла́ва. С</red>паси́телю бг҃ꙋ проро́чески пред̾ стоѧ̀, дерзнове́ннѡ моли́сѧ, ѡ҆ и҆́же вѣ́рою бг҃одх҃нове́ннѡ па́мѧть твою̀ сла́вѧщихъ.</p>

<p><red>и҆ ны́нѣ, боⷢ҇. С</red>вѣ́тлыми лꙋча́ми всю̀ тва́рь, воз̾сїѧ́вшее сл҃нце ѿ ст҃а́гѡ ти чре́ва, просвѣща́етъ влⷣчце, и҆́мъ же про свѣ́щшесѧ тѧ̀ бг҃омт҃и почита́емъ.</p>

<p><red>катава́сїѧ: И҆</red>зба́ви ѿ бѣ́дъ рабы̀ своѧ̀, ст҃ы́и прⷪ҇ро́че <red>і҆мⷬ҇къ,</red> ꙗ҆́кѡ всѝ по́ бз҃ѣ къ тебѣ̀ прибѣга́емъ, ты́ бо мо́лиши ѡ҆ на́съ хрⷭ҇та̀ бг҃а на́шегѡ <red>[покло́н̾].</red></p>

<p><red>Г</red>дⷭ҇и поми́лꙋй <red>[три́жды, с̾ покло́ны].</red></p>

<p><red>пѣ́снь, г҃. і҆рмо́с̾. Н</red>ѣ́сть ст҃а ꙗ҆́коже ты̀, гдⷭ҇и бж҃е мо́й, вознесы́и ро́гъ вѣ́рныхъ си бл҃же, и҆ ᲂу҆тве́рждь и҆́хъ на ка́мени и҆сповѣ́данїѧ тѝ.</p>

<p><red>И҆́</red>же всѧ̀ прови́дѧи ꙗ҆́кѡ бг҃ъ, бꙋ́дꙋ щихъ разꙋмѣ́нїе и҆ быва́емых̾ вѣ́дѣнїе тебѣ̀ ꙗ҆́снѡ проѧвлѧ́ѧ, и҆ бг҃олѣ́пнѡ показа́лъ є҆́сть бл҃же́нне и҆ всече́стне.</p>

<p><red>О</red>у҆крѣпи́въ бл҃же́нне ᲂу҆́мъ сво́й бл҃говѣ́р нымъ дерзнове́нїемъ, дх҃ꙋ бжⷭ҇твеномꙋ подклони́лъ є҆сѝ себѐ, и҆ бы́сть прїѧ́те лище, и҆́же ѿ тꙋ́дꙋ бжⷭ҇твеными дх҃но ве́нїи.</p>

<p><red>сла́ва. В</red>о́дъ та́йныхъ рѣка̀ ѿ бе́здны и҆стека́ющи даро́ванїй дх҃о́вныхъ, пррⷪ҇че ствомъ ꙗ҆вле́нїй, <red>і҆мⷬ҇къ,</red> бг҃огла́се ты̀ бы́сть.</p>

<p><red>и҆ ны́нѣ, боⷢ҇. С</red>ѐ тѧ̀ всѝ ро́ди ᲂу҆бл҃жа́емъ вѣ́рою, ꙗ҆́же без̾лѣ́тное сло́во, пло́тїю в̾лѣ́то ро́ждьши па́че є҆стества̀, и҆ дв҃ою па́ки пребы́вшꙋю.</p>

<p><red>сѣда́ленъ. гла́съ, ѕ҃. Ѡ҆</red>чи́стивъ ѿ скве́ рны премꙋ́дре ᲂу҆́мъ сво́й, и҆ зерца́ло бжⷭ҇твеное содѣ́лалъ є҆сѝ є҆гѡ̀, к̾ лꙋча́мъ прїѧ́телище бж҃їѧ дх҃а. и҆ ны́нѣ ко и҆сто́ чникꙋ свѣтоза́рномꙋ, ра́дꙋѧсѧ преше́лъ є҆сѝ прⷪ҇рче, <red>і҆мⷬ҇къ,</red> пресла́вныи.</p>

<p><red>сла́ва, и҆ ны́нѣ, боⷢ҇. П</red>ресла́внꙋю хрⷭ҇то́вꙋ мт҃рь, и҆ ст҃ы́хъ а҆́гг҃лъ ст҃ѣ́йшꙋ, немо́л чнѡ воспое́мъ срⷣцемъ и҆ ᲂу҆стна́ми, бцⷣꙋ тѧ и҆сповѣ́дающе, ꙗ҆́ко вои́стинꙋ ро́ждь шꙋю на́мъ бг҃а воплоще́нна, и҆ молѧ́щꙋ сѧ непреста́ннѡ ѡ҆ дш҃а́хъ на́шихъ.</p>

<p><red>пѣ́снь, д҃. і҆рмо́съ. Х</red>рⷭ҇то́съ мнѣ̀ си́ла бг҃ъ и҆ гдⷭ҇ь, чⷭ҇тна́ѧ цр҃кви бг҃олѣ́пнѡ зове́тъ вопїю́щи, ѿ со́вѣсти чи́сты ѡ҆́ гдⷭ҇ѣ пра́зднꙋющи.</p>

<p><red>И҆́</red>же всѣ́мъ на́мъ гдⷭ҇ь, ꙗ҆ви́сѧ по твое мꙋ̀ прⷪ҇ро́чествꙋ бл҃же́нне, всѣ́хъ призы ва́ѧ к̾ ра́зꙋмꙋ є҆гѡ̀, и҆ ѿ рабо́ты всю̀ тва́рь и҆зба́вилъ є҆́сть.</p>

<p><red>Б</red>л҃года́тїю просвѣща́емь проре́клъ є҆сѝ гл҃ѧ, под̾ ꙗ҆́ремъ є҆ди́нъ подклони́тисѧ, соверше́ннꙋю носѧ́щымъ вѣ́рꙋ, и҆ гдⷭ҇ви слꙋжа́щымъ.</p>

<p><red>сла́ва. П</red>ррⷪ҇къ сы́и, прⷭ҇нѡ зарѧ́ми свѣто да́тельнагѡ блиста́нїѧ просвѣща́емь, просвѣти́ ны блаже́нне, любо́вїю пою́ щыѧ тѧ.</p>

<p><red>и҆ ны́нѣ, боⷢ҇. М</red>р҃і́е пречⷭ҇таѧ, страсте́й смꙋще́нїе ра́зꙋма моегѡ̀, и҆ и҆скꙋше́нїй молвꙋ̀ раз̾женѝ, без̾стра́стїѧ и҆сто́чника ро́ждьшаѧ мт҃и дв҃о.</p>

<p><red>пѣ́снь, є҃. і҆рмо́съ. Б</red>ж҃їимъ свѣ́томъ тѝ бл҃же, ᲂу҆́тренюющихъ тѝ дш҃ѧ любо́вїю, просвѣтѝ молю́сѧ, тѧ̀ вѣ́дѣти сло́во бж҃їе, и҆́стиннагѡ бг҃а, ѿ́ мрака грѣхо́в нагѡ и҆зима́юща.</p>

<p><red>Ѿ</red> непра́вды к̾ добродѣ́тели, и҆ ѿ стра сте́й плѣне́нїѧ мѧ бл҃же́нне воз̾вратѝ, твои́ми мл҃твами прⷪ҇ро́че пресла́вныи, и҆ к̾свѣ́тꙋ бл҃гочести́вых̾ дѣѧ́нїй напра́ви.</p>

<p><red>О</red>у҆краси́в̾ добродѣ́тельными лѣ́потами ᲂу҆́мъ сво́й, ᲂу҆правле́нїе показа́лъ є҆сѝ к̾ лꙋча́мъ бж҃їѧ дх҃а, ѿ него́ же проро́че ства бл҃года́тїю ѡ҆богати́сѧ.</p>

<p><red>сла́ва. П</red>ррⷪ҇къ бжⷭ҇твеныи бы́въ, чи́сто житїѐ  и҆мѣ́ѧ,  и҆ прїѧ́телище  бы́въ ст҃а́гѡ дх҃а. тѣ́мъ зрѣ́ти сподо́бисѧ неви́димѡ разꙋмѣва́емаго.</p>

<p><red>и҆ ны́нѣ, боⷢ҇. В</red>оз̾глаша́ютъ пррⷪ҇ческаѧ рече́нїѧ пречⷭ҇таѧ, мно́гими ѻ҆́бразы ржⷭ҇тва̀ твоегѡ̀, и҆́хже ны́нѣ мы̀ сбытїѐ ви́дѧще, сꙋ́щꙋю бцⷣꙋ тѧ̀ и҆сповѣ́даемъ.</p>

<p><red>пѣ́снь, ѕ҃. і҆рмо́съ. Ж</red>ите́йскагѡ мо́рѧ воз̾двиза́ема зрѧ̀, напа́стей бꙋ́рею, в̾ ти́хо приста́нище прите́къ вопїю́ ти, воз̾ведѝ ѿ тлѝ живо́тъ мо́й много млⷭ҇тиве.</p>

<p><red>П</red>рїе́млѧ сла́вне дх҃о́вныѧ свѣ́тлости, ꙗ҆́вственнѡ ꙗ҆́кѡ зерца́ло проро́че бжⷭ҇твено, лꙋчѝ ми́рови воз̾сїѧ́лъ є҆сѝ, ꙗ҆́кѡ сꙋ́щаѧ ꙗ҆влѧ́ѧ бꙋ́дꙋщаѧ.</p>

<p><red>Т</red>во́й прїи́де цр҃ь, ра́дꙋйсѧ сїѡ́не и҆ кра сꙋ́йсѧ, ви́дѧи бо ми́ръ просвѣти́лъ є҆́сть, зарѧ́ми своегѡ̀ бжⷭ҇тва̀, и҆ бѣсо́в скꙋю ле́сть разрꙋши́лъ є҆́сть.</p>

<p><red>сла́ва. С</red>и́лою дх҃о́вною зрѧ́ше проро́че бꙋ́дꙋщаѧ, ѻ҆́бразы прїе́млѧ бж҃їѧ ꙗ҆вле́ нїѧ, ꙗ҆́кѡ зерца́ломъ бжⷭ҇твенагѡ все ст҃а́гѡ дх҃а.</p>

<p><red>и҆ ны́нѣ, боⷢ҇. П</red>лотьстѣ́й толстотѣ̀ при мѣси́всѧ, и҆́же ѿ ѻ҆ц҃а є҆диноро́дныи во твое́мъ чре́вѣ, и҆зы́де є҆ди́нъ ѿ ѻ҆бою̀ кромѣ̀ тлѣ́нїѧ, сохрани́въ невре́днѡ чи́стое дв҃ьство твоѐ пречⷭ҇таѧ.</p>

<p><red>конда́къ. гла́съ, д҃. Ѡ҆</red>чи́стившисѧ дх҃омъ свѣтоза́рное твоѐ срⷣце, проро́чествїѧ бы́сть свѣ́тлое прїѧ́телище, пред̾гл҃еши бо ꙗ҆́кѡ настоѧ́щаѧ, дале́че сꙋ́щаѧ. се гѡ̀ ра́ди тѧ мо́лимъ бл҃же́нне, <red>і҆мⷬ҇къ</red> сла́вне, хрⷭ҇та̀ бг҃а молѝ, непреста́ннѡ ѡ҆ всѣ́хъ на́съ.</p>

<p><red>и҆́косъ. П</red>роро́чествїѧ бл҃года́тїю ѡ҆бога́ щьсѧ, бꙋ́дꙋщихъ ра́зꙋмꙋ бг҃олѣ́пнѡ наꙋчи́лсѧ є҆сѝ дх҃омъ, <red>і҆мⷬ҇къ</red> бг҃одх҃но ве́нне, и҆ пред̾гл҃еши всѣ́мъ хрⷭ҇то́во при ше́ствїе, и҆ ꙗ҆зы́кѡмъ пребога́те бжⷭ҇тве нное призва́нїе. тѣ́мже честнꙋ́ю твою̀ па́мѧть пра́зднꙋемъ, и҆ любо́вїю пое́мъ тѧ, и҆ вѣ́рнѡ ᲂу҆бл҃жа́емъ, взыва́юще ти сла́вне, молѝ хрⷭ҇та̀ бг҃а непреста́ннѡ ѡ҆ всѣ́хъ на́съ.</p>

<p><red>пѣ́снь, з҃. і҆рмо́съ. Х</red>ладода́тельнꙋ ᲂу҆́бѡ пе́щь сотворѝ а҆́гг҃лъ, прпⷣбным̾ дѣ́тем̾, халдѣ́и же ѡ҆палѝ велѣ́нїемъ бж҃їимъ. мꙋчи́телѧ ᲂу҆вѣща̀ вопи́ти, бл҃гослове́н̾ бг҃ъ ѻ҆ц҃ъ на́шихъ.</p>

<p><red>В</red>оз̾сїѧ́ла є҆́сть па́мѧть твоѧ̀ сла́вне ми́рови ꙗ҆́кѡ сл҃нце, бл҃года́тїю сїѧ́ющи прⷪ҇ро́чества твоегѡ̀, согла́снѡ пою́щымъ вѣ́рнѡ, бл҃гослове́нъ бг҃ъ ѻ҆ц҃ъ на́шихъ.</p>

<p><red>Т</red>ꙋчнѣ́йшїй ѻ҆́блакъ ты̀ ꙗ҆ви́сѧ, до́ждь бг҃оразꙋ́мїѧ воз̾сїѧ́лъ є҆сѝ на́мъ, ѿ спасе́ннагѡ бл҃же́нне и҆сто́чника, и҆́мже просвѣща́емсѧ пою́ще, бл҃гослове́нъ бг҃ъ ѻ҆ц҃ъ на́шихъ.</p>

<p><red>сла́ва. Ѿ</red>ѓдⷭ҇а просвѣще́ни проро́цы, про рица́ютъ бꙋ́дꙋщихъ ра́зꙋмъ, бг҃омꙋ́ дреннѡ взыва́ютъ сло́во, є҆́же и҆сконѝ бы́ти. є҆мꙋ́же пое́мъ, бл҃гослове́нъ бг҃ъ ѻ҆ц҃ъ на́шихъ.</p>

<p><red>и҆ ны́нѣ, боⷢ҇. С</red>ло́во є҆́же бытїѐ дре́вле всѣ́мъ подава́ѧ, бж҃їею во́лею взыска́ти восхотѣ́въ человѣ́ка чи́стаѧ, во твоѐ чре́во всели́сѧ бл҃гослове́ннаѧ, ꙗ҆́же бг҃а пло́тїю ро́ждьшаѧ.</p>

<p><red>пѣ́снь, и҃. і҆рмо́съ. И҆</red>з̾ пла́мени ст҃ы́мъ ро́сꙋ и҆сточѝ, а҆ пра́веднагѡ же́ртвꙋ и҆ во́ды попалѝ, всѧ́ бо твори́ши хрⷭ҇тѐ, є҆ли́ко хо́щеши, тѣ́мъ тѧ превозно́ симъ  гдⷭ҇а  во́  вѣки.</p>

<p><red>В</red>оз̾ложе́нъ ве́сь вседержи́телю, промы шле́нїѧ ѻ҆́бразѡмъ та́йнѡ наꙋчи́всѧ, строи́тельное ꙗ҆зы́кѡмъ сказꙋ́ѧ. тѣ́мъ тѧ пое́мъ проро́че бг҃огла́се.</p>

<p><red>М</red>оле́бнꙋю пѣ́снь принесѝ гдⷭ҇ви, ѡ҆ пою́ щихъ тѧ бг҃обл҃же́нне, и҆ страсте́й разрꙋ шѝ молвꙋ̀, да тѧ̀ пое́м̾ прⷪ҇рче бг҃огл҃иве.</p>

<p><red>сла́ва. Ꙗ҆́</red>кѡ ѻ҆́гнь во тмѣ̀ сѣдѧ́щымъ всѣ́мъ ꙗ҆ви́сѧ, бжⷭ҇твенымъ свѣ́томъ бг҃омꙋ́дреннѡ ѡ҆зарѧ́ѧ, пою́щыѧ вѣ́рнѡ гдⷭ҇а во́ вѣки.</p>

<p><red>и҆ нн҃ѣ, боⷢ҇. Ж</red>изнода́вца ро́ждьши бг҃а и҆ гдⷭ҇а, сме́ртное гꙋби́тельство неѡ҆держи́ мое ᲂу҆ти́шила є҆сѝ пречⷭ҇таѧ, сїѐ ᲂу҆мерт ви́вши. тѣ́мъ тѧ пое́мъ во всѧ̀ вѣ́ки.</p>

<p><red>пѣ́снь, ѳ҃. і҆рмо́съ. Б</red>г҃а чл҃кѡмъ неꙋдо́бь ви́дѣти, на́нь же несмѣ́ютъ чи́ни а҆́гг҃льстїи зрѣ́ти. тобо́ю бо пречⷭ҇таѧ ꙗ҆ви́сѧ на́мъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ велича́емъ.</p>

<p><red>В</red>ъ зе́млю кро́ткихъ ты̀ всели́лсѧ є҆сѝ, и҆дѣ́же а҆́гг҃льскїѧ ви́диши свѣ́тлости, пррⷪ҇че премꙋ́дре <red>і҆мⷬ҇къ,</red> ᲂу҆го́дниче хрⷭ҇то́въ, кро́токъ бы́въ сїѧ́ѧ бл҃года́тїю. тѣ́мъ соше́дшесѧ вѣ́рнїи тебѐ ᲂу҆блажа́емъ.</p>

<p><red>Т</red>вои́хъ прорече́нїй пресла́вне, ꙗ҆́вствен нѡ зрѧ́ще сбы́вшеесѧ схожде́нїе, да́н нѣй ти бл҃года́ти диви́мсѧ, и҆ смы́сла твоегѡ̀ чистотѣ̀, и҆ дш҃е́вномꙋ бг҃овидѣ́ нїю чюди́мсѧ.</p>

<p><red>сла́ва. И҆</red>дѣ́же а҆́гг҃льстїи чи́ни, и҆ прⷪ҇ро́къ ли́цы и҆ патрїа́рхъ, и҆ ст҃ы́хъ свѣ́тлости, проро́че <red>і҆мⷬ҇къ,</red> всели́сѧ. и҆ ны́нѣ с̾ни́ми ликꙋ́ѧ ра́достнѡ, ѡ҆ на́съ моли́сѧ ко́ гдⷭ҇ꙋ, спасти́сѧ вѣ́рою хва́лѧщымъ тѧ.</p>

<p><red>и҆ ны́нѣ, боⷢ҇. Ꙗ҆́</red>коже ты̀, никто́же ѡ҆б ра́дованнаѧ бы́сть в̾ ро́дѣхъ пе́рвыхъ, бг҃омт҃и всенепоро́чнаѧ. ты́ бо є҆ди́на па́че всѣ́хъ, и҆зрѧ́днѣйшꙋ и҆мѣ́ла є҆сѝ ст҃ы́ню и҆ чистотꙋ̀. тѣ́мже прїѧ́ла є҆сѝ бг҃а, в̾ тѧ̀ воплоща́ема.</p>

<p><red>ѿпꙋ́стъ: Г</red>дⷭ҇и і҆с҃е хрⷭ҇тѐ сн҃е бж҃їи, мл҃твъ ра́ди пречⷭ҇тыѧ твоеѧ̀ мт҃ре, и҆ ст҃а́гѡ проро́ка <red>і҆мⷬ҇къ,</red> и҆ всѣ́хъ ст҃ы́хъ,</p>

<p>поми́лꙋй и҆ спасѝ на́съ, ꙗ҆́кѡ</p>

<p>бл҃гъ и҆ чл҃колю́бецъ.</p>

</document>