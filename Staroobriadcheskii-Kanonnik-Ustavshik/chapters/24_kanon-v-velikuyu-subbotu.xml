<document xmlns="http://www.ponomar.net/culiturgical">
<p>Т<red>ропарѝ, в̾ вели́кꙋю сꙋбо́тꙋ. гла́съ, в҃.</red></p>

<p><red>Б</red>л҃гоѡ҆бра́зныи і҆ѡ́сифъ, со крⷭ҇та̀ с̾не́мъ пречи́стое тѣ́ло твоѐ, плащани́цею чи́стою ѡ҆бви́въ, и҆ со бл҃гоꙋха́ньми во́ гробѣ но́вѣ закры́въ положѝ. но в̾ тре́ тїи де́нь воскр҃се гдⷭ҇ь, да́рꙋѧ ми́рови ве́лїю ми́лость.</p>

<p><red>сла́ва. Е҆</red>гда̀ сни́де к̾ сме́рти животѐ без̾сме́ртныи, тогда̀ а҆́дъ ᲂу҆мертви́лъ є҆сѝ, блиста́нїемъ бжⷭ҇тва̀. є҆гда́ же ᲂу҆ме́р шїѧ ѿ преиспо́днихъ воскреси́лъ є҆сѝ, всѧ̀ си́лы нбⷭ҇ныѧ взыва́хꙋ ти, жизно да́вче хрⷭ҇тѐ бж҃е на́шъ сла́ва тебѣ̀.</p>

<p><red>и҆ ны́нѣ. М</red>ѷроно́сицамъ жена́мъ, при́ гробѣ пред̾ста́въ а҆́гг҃лъ гл҃аше, мѵ́ро ме́ртвымъ є҆́сть досто́йнѡ, хрⷭ҇то́съ же и҆стлѣ́нїѧ ꙗ҆ви́сѧ чю́ждь. но возопі́ите пою́ше, воскре́се гдⷭ҇ь, подаѧ̀ ми́рови ве́лїю ми́лость.</p>

<p>К<red>ано́нъ. гла́съ, ѕ҃. пѣ́снь, а҃. і҆рмо́съ. В</red>о лно́ю морско́ю скры́вшагѡ дре́вле, гони́ телѧ мꙋчи́телѧ, под̾ земле́ю скры́ша, спасе́ныхъ дѣ́ти. но мы̀ ꙗ҆́кѡ ѻ҆троко ви́ца гдⷭ҇ви пое́м̾, сла́вно бо просла́висѧ.</p>

<p><red>запѣ́въ: С</red>ла́ва тебѣ̀ бж҃е на́шъ, сла́ва тебѣ̀ <red>[покло́н̾].</red></p>

<p><red>Г</red>дⷭ҇и бж҃е мо́й, и҆схо́дное пѣ́нїе, и҆ над̾ гро́бнꙋю тѝ пѣ́снь воспое́мъ, є҆́же погре бе́нїемъ твои́мъ жи́зни моеѧ̀ вхо́ды ѿве́рзшемꙋ, и҆ сме́ртїю сме́рть разо́рше мꙋ, и҆ а҆́да ᲂу҆мертви́вшемꙋ.</p>

<p><red>Г</red>орѣ̀ тѧ̀ на престо́лѣ преми́рнаѧ, и҆ до́лꙋ во́ гробѣ под̾земна́ѧ ви́дѧще сп҃се мо́й, зыблѧ́хꙋсѧ ᲂу҆мерщве́нїем̾ твои́м̾, па́че ᲂу҆ма́ бо ви́дѣнъ бы́сть мертве́цъ животꙋ̀ нача́льникъ.</p>

<p><red>Д</red>а твоеѧ̀ сла́вы всѧ̀ и҆спо́лниши, сше́л̾ є҆сѝ в̾ ни́жнѧѧ землѝ и҆ погре́бсѧ. и҆ не скры́сѧ ᲂу҆́бѡ ѿ тебѐ соста́въ мо́й и҆́же во а҆́дѣ, и҆ и҆стлѣ́вша мѧ̀, но́ва тво ри́ши чл҃колю́бче.</p>

<p><red>катава́сїѧ: С</red>охранѝ ѿ бѣ́дъ рабы̀ своѧ̀ млⷭ҇тиве, ꙗ҆́кѡ ᲂу҆се́рднѡ къ тебѣ̀ прибѣ га́емъ къ млⷭ҇тивомꙋ и҆зба́вителю, и҆ всѣ́хъ влⷣцѣ гдⷭ҇ꙋ і҆с҃ꙋ <red>[покло́н̾].</red></p>

<p><red>Г</red>дⷭ҇и поми́лꙋй <red>[три́жды, с̾ покло́ны].</red></p>

<p><red>пѣ́снь, г҃. і҆рмо́съ. Т</red>ебѣ̀ на вода́хъ по вѣ́сившагѡ всю̀ зе́млю не ѡ҆держи́мѡ, тва́рь ви́дѣвши на ло́бнѣмъ ви́сѧща, ᲂу҆́жасомъ ѡ҆держи́ма бѣ, нѣ́сть ст҃а ра́звѣ тебѐ гдⷭ҇и взыва́юща.</p>

<p><red>Ѻ҆́</red>бразы погребе́нїѧ твоегѡ̀ показа́лъ є҆сѝ, видѣ́нїѧ ᲂу҆мно́живъ ны́нѣ же сокрове́нныѧ твоѧ̀ та́йны, бг҃омꙋ́жнѡ ᲂу҆ѧсни́лъ є҆сѝ, и҆ во а҆́дѣ сꙋ́щымъ влⷣко. нѣ́сть ст҃а ра́звѣ тебѐ чл҃колю́бче.</p>

<p><red>П</red>росте́рлъ є҆сѝ на́ древѣ дла́ни своѝ спа́се, и҆ совокꙋпи́лъ є҆сѝ ꙗ҆́же дре́вле раз̾стоѧ́щыѧсѧ, ѡ҆дѣѧ́нїемъ є҆́же во плащани́цѣ и҆ во́ гробѣ, ѡ҆кова́нныѧ разрѣши́лъ є҆сѝ, нѣ́сть ст҃а ра́звѣ тебѐ чл҃колю́бче.</p>

<p><red>Г</red>ро́бомъ и҆ печа́тьми, невмѣсти́ме содержи́мъ є҆сѝ бы́лъ хотѣ́нїемъ. и҆́бо си́лꙋ свою̀ дѣ́йствы показа́лъ є҆сѝ, бл҃го дѣ́тельнѡ пою́щымъ, нѣ́сть ст҃а ра́звѣ тебѐ чл҃колю́бче.</p>

<p><red>сѣда́ленъ. гла́съ, а҃. Г</red>ро́бъ тво́й сп҃се, во́ини стрегꙋ́ще, ме́ртви бы́ша, ѿ ѡ҆блиста́нїѧ ꙗ҆́вльшагосѧ а҆́гг҃ла, пропо вѣ́дающа жена́мъ воскрⷭ҇нїе. тебѐ сла́ вимъ тлѝ потреби́телѧ. тебѣ̀ припа́ даемъ воскрⷭ҇шемꙋ и҆́з̾ гроба, є҆ди́номꙋ бг҃ꙋ на́шемꙋ.</p>

<p><red>пѣ́снь, д҃. і҆рмо́съ. Е҆́</red>же на крⷭ҇тѣ̀ твоѐ бжⷭ҇твенное смире́нїе, прови́дѧ а҆вва́ кꙋмъ, ᲂу҆жа́сно вопїѧ́ше, ты̀ си́льныхъ с̾сѣчѐ держа́вꙋ бл҃гі́и, прїѡбщи́всѧ сꙋ́ щымъ во а҆́дѣ, ꙗ҆́кѡ всеси́ленъ.</p>

<p><red>С</red>едьмы́и де́нь дне́сь ѡ҆ст҃и́лъ є҆сѝ, є҆го́ же дре́вле бл҃гослови́лъ є҆сѝ ᲂу҆покое́ нїемъ дѣ́лъ. прево́диши бо всѧ́ческаѧ и҆ ѡ҆бновлѧ́еши, препочива́ѧ сп҃се мо́й и҆ назида́ѧ.</p>

<p><red>С</red>и́лою лꙋ́чшею ѡ҆долѣ́вшꙋ тебѣ̀, ѿ́ плоти твоеѧ̀ дш҃ѧ раздѣли́сѧ. растерза́ ющи сꙋгꙋ́бѡ ᲂу҆́зы сме́рти и҆ а҆́дꙋ, сло́ве держа́вою твое́ю.</p>

<p><red>А҆́</red>дъ сло́ве срѣ́тъ тѧ̀ ѡ҆горчи́сѧ, чл҃ка зрѧ̀ ѡ҆боже́на, ᲂу҆ѧ́звена же ра́нами, и҆ всеси́льна дѣ́телїю, стра́шнымъ же си́мъ ѻ҆́бразомъ ᲂу҆бїе́нъ бы́сть.</p>

<p><red>пѣ́снь, є҃. і҆рмо́съ. Б</red>г҃оѧвле́нїѧ ти хрⷭ҇тѐ, є҆́же к̾ на́мъ млⷭ҇тивно бы́вшаго, и҆са́їѧ свѣ́тъ ви́дѧ невече́рнїи, и҆з̾ нощѝ ᲂу҆́тре ннюѧ взыва́ше, воскре́снꙋтъ ме́ртвїи и҆҆ воста́нꙋтъ и҆́же во гробѣ́хъ, и҆҆ всѝ и҆́же на землѝ воз̾ра́дꙋютсѧ.</p>

<p><red>Ѡ҆</red>бновлѧ́еши земны́ѧ содѣ́телю, зе́м ленъ бы́въ, и҆ плащани́ца и҆ гро́бъ ꙗ҆влѧ́ютъ є҆́же в̾ тебѣ̀ сло́ве та́инство. бл҃гоѡ҆бра́зныи бо совѣ́тникъ тебѐ ро́ж дьшагосѧ совѣ́тъ ѡ҆бразꙋ́етъ въ тебѣ̀ велелѣ́пнѡ, новотворѧ́ща мѧ̀.</p>

<p><red>С</red>ме́ртїю сме́ртное, и҆ погребе́нїем̾ тлѣ́н ное ѡ҆бновлѧ́еши, нетлѣ́ннѡ твори́ши бг҃олѣ́пнѡ без̾сме́ртнѡ творѧ̀ прїѧ́тїе. пло́ть бо твоѧ̀ и҆стлѣ́нїѧ неви́дѣ влⷣко, ни дш҃ѧ твоѧ̀ во а҆́дѣ страшнолѣ́пно не ѡ҆ста́влена бы́сть.</p>

<p><red>И҆</red>з̾ небра́чныѧ проше́дъ, и҆ прободе́нъ в̾ ре́бра содѣ́телю мо́й, и҆з̾ ни́хъ содѣ́лалъ є҆сѝ ѡ҆бновле́нїе є҆́в̾вино, а҆да́мъ бы́въ, ᲂу҆снꙋ́въ па́че є҆стества̀ сно́мъ є҆сте́стве нымъ. воз̾дви́гнꙋвсѧ ѿ сна̀ и҆ пло́ти тлѣ́нїѧ ꙗ҆́кѡ всеси́ленъ.</p>

<p><red>пѣ́снь, ѕ҃. і҆рмо́съ. Ꙗ҆́</red>тъ бы́сть но неꙋде́ ржанъ в̾ пе́рсѣхъ ки́товѣхъ і҆ѡ́на, тво́й бо ѻ҆́бразъ носѧ̀, пострада́вша и҆ погре бе́нїю дана̀, ꙗ҆́кѡ ѿ черто́га ѿ ѕвѣ́рѧ и҆з̾ше́дъ. приглаша́ше же кꙋстоді́и, хранѧ́щїи всꙋ́е лжꙋ̀, млⷭ҇ти ва́шеѧ ѡ҆ста́ вили є҆стѐ.</p>

<p><red>О</red>у҆бїе́нъ бы́сть, но неразлꙋчи́сѧ сло́ве, є҆ѧ́же прїѡбщи́сѧ пло́ти. а҆́ще бо и҆ ра зори́сѧ хра́мъ во́ времѧ стра́сти, но и҆ та́кѡ є҆ди́нъ небѣ̀ пра́зденъ соста́въ бжⷭ҇тва̀ пло́ти твоеѧ̀, во ѡ҆бои́хъ бо є҆ди́нъ є҆сѝ сн҃ъ сло́во бж҃їе, бг҃ъ и҆ чл҃къ.</p>

<p><red>Ч</red>л҃коꙋбі́йствено бы́сть паде́нїе а҆да́мо во, но не бг҃оꙋбі́йствено. а҆́ще бо и҆ по страда̀ твоѐ плотьско́е пе́рстное сꙋще ство̀, но бжⷭ҇тво̀ без̾стра́стно пребы́сть. тлѣ́нное же в̾ нетлѣ́нїе премѣни́сѧ. и҆ нетлѣ́нныѧ жи́зни показа́лъ є҆сѝ и҆сто́ чникъ воскрⷭ҇нїемъ.</p>

<p><red>Ц</red>рⷭ҇твꙋетъ а҆́дъ, но невѣ́чнꙋетъ ро́домъ чл҃ческимъ. ты́ бо сп҃се положи́сѧ во́ гробѣ, крѣ́пкою и҆ живонача́льною дла́ нїю, сме́рти ключѝ разве́рглъ є҆сѝ. и҆ проповѣ́далъ є҆сѝ и҆́же ѿ́ вѣка тꙋ̀ спѧ́щымъ, и҆збавле́нїе нело́жное, бы́въ ме́ртвымъ пе́рвенецъ.</p>

<p><red>конда́къ. гла́съ, ѕ҃. И҆́</red>же бе́зднꙋ затво ри́выи ме́ртвъ зри́тсѧ, и҆ зми́рною и҆ плащани́цею по́витъ. во́ гробѣ полога́е тсѧ, ꙗ҆́кѡ ме́ртвъ без̾сме́ртныи. жены́ же прїидо́ша пома́зати є҆гѡ̀ мѵ́рѡмъ, пла́чꙋще го́рькѡ и҆ вопїю́ще, сїѧ̀ сꙋбо́та є҆́сть пребл҃гослове́ннаѧ, в̾ ню́же хрⷭ҇то́съ ᲂу҆снꙋ́въ, и҆ воскр҃се тридне́внѡ.</p>

<p><red>и҆́косъ. И҆́</red>же содержа́и концы̀, на крⷭ҇тъ вознесе́сѧ, и҆ рыда́етъ всѧ̀ тва́рь, того̀ ви́дѧщи ви́сѧща на́га на́ древѣ, сл҃нце лꙋчѝ скры̀, и҆ ѕвѣ́зды ѿложи́ша свѣ́т̾. землѧ́ же со мно́гимъ стра́хомъ поко лѣба́сѧ, и҆ мо́ре побѣжѐ, и҆ ка́менїе распаде́сѧ. гро́би же мно́зи ѿверзо́ша сѧ. и҆ тѣлеса̀ воста́ша ст҃ы́хъ блиста́ю щасѧ, а҆́дъ ни́зꙋ сто́нетъ, і҆ꙋде́и совѣ́ тꙋютъ ѡ҆клевета́ти хрⷭ҇то́во воскрⷭ҇нїе, жены́ же взыва́хꙋ, сїѧ̀ сꙋбо́та пре бл҃гослове́ннаѧ, в̾ ню́же хрⷭ҇то́съ ᲂу҆снꙋ́въ, и҆ воскр҃се тридне́внѡ.</p>

<p><red>пѣ́снь, з҃. і҆рмо́съ. Н</red>еи҆зрече́нное чю́до и҆́же в̾ пещѝ и҆зба́вивыи, преподо́бныѧ ѻ҆́троки и҆з̾ пла́мени, во́ гробѣ но́вѣ бездꙋ́шенъ полага́етсѧ, на спасе́нїе на́мъ пою́щымъ, и҆зба́вителю бж҃е бл҃го слове́нъ є҆сѝ.</p>

<p><red>О</red>у҆ѧ́звенъ бы́сть а҆́дъ в̾ срⷣце, прїе́мъ прободе́наго копїе́мъ в̾ ре́бра, и҆ воз̾ды ха́етъ ѻ҆гне́мъ бжⷭ҇твенымъ снѣда́емь, на спасе́нїе на́мъ пою́щымъ, и҆зба́ви телю бж҃е бл҃гослове́нъ є҆сѝ.</p>

<p><red>Б</red>ога́тъ гро́бъ, в̾ себѣ́ бо прїе́мъ ꙗ҆́кѡ спѧ́ща содѣ́телѧ, и҆ жи́зни бжⷭ҇твеное сокро́вище показа́сѧ, на спасе́нїе на́мъ пою́щымъ, и҆зба́вителю бж҃е бл҃госло ве́нъ є҆сѝ.</p>

<p><red>З</red>ако́номъ ᲂу҆ме́ршихъ є҆́же во́ гробѣ положе́нїе, ꙗ҆́же всѣ́хъ прїе́млетъ жи́знь. и҆ сегѡ̀ и҆сто́чника показꙋ́етъ воста́нїю, на спасе́нїе на́мъ пою́щымъ, и҆зба́вителю бж҃е бл҃гослове́нъ є҆сѝ.</p>

<p><red>Е҆</red>ди́но бѧ́ше неразлꙋ́чно, є҆́же во а҆́дѣ и҆ во́ гробѣ и҆ во є҆де́мѣ, бжⷭ҇тво̀ хрⷭ҇то́во со ѻ҆ц҃е́мъ и҆ дх҃омъ, на спасе́нїе на́мъ пою́щымъ, и҆зба́вителю бж҃е бл҃госло ве́нъ є҆сѝ.</p>

<p><red>пѣ́снь, и҃. і҆рмо́съ. О</red>у҆жасни́сѧ боѧ́исѧ нб҃о, и҆ да подви́жатсѧ ѡ҆снова́нїѧ зем лѝ. сѐ ᲂу҆́бѡ в̾ мертвецѣ́хъ вмѣнѧ́етсѧ и҆́же в̾ вы́шнихъ живы́и, и҆ во́ гробѣ ма́лѣ ѡ҆битова́етъ. є҆го́же дѣ́ти бл҃го слови́те, сщ҃е́ннїи по́йте, и҆ превозно си́те є҆гѡ̀ во́ вѣки.</p>

<p><red>Р</red>азрꙋши́сѧ пречи́стыи хра́мъ, па́дшꙋю же воставлѧ́етъ сѣ́нь. а҆да́мꙋ бо пе́рво мꙋ, вторы́и и҆́же в̾ вы́шнихъ живы́и сни́де, да́же до а҆́довыхъ сокро́вищъ. є҆го́же дѣ́ти бл҃гослови́те, сщ҃е́ннїи по́й те, лю́дїе превозноси́те є҆гѡ̀ во́ вѣки.</p>

<p><red>П</red>реста̀ де́рзость ᲂу҆ченико́мъ, а҆римаѳе́й же побѣжда́етъ і҆ѡ́сифъ, ме́ртва бо и҆ на́га зрѧ̀ и҆́же надовсѣ́ми бг҃а, про́ситъ и҆ погреба́етъ, зовы́и, дѣ́ти бл҃гослови́ те, сщ҃е́ннїи по́йте, лю́дїе превозноси́те є҆гѡ̀ во́ вѣки.</p>

<p><red>ѽ</red> чюде́съ но́выхъ, ѽ бл҃гости, ѽ не и҆зрече́ннагѡ терпѣ́нїѧ; сѐ ᲂу҆́бѡ во́лею под̾ земле́ю покрыва́етсѧ, и҆́же в̾ вы́ш нихъ живы́и. и҆ ꙗ҆́кѡ льсте́цъ ѡ҆клеве та́емь быва́етъ бг҃ъ. є҆го́же дѣ́ти бл҃го слови́те, сщ҃е́ннїи по́йте, лю́дїе превоз носи́те є҆гѡ̀ во́ вѣки.</p>

<p><red>пѣ́снь, ѳ҃. і҆рмо́съ. Н</red>ерыда́й менѐ мт҃и, взира́ющи во́ гробѣ, є҆го́же пло́тїю без̾ сѣ́мени зачала̀ є҆́си сн҃а. воста́нꙋ бо и҆ сла́венъ бꙋ́дꙋ, и҆ вознесꙋ̀ со сла́вою, немо́лчнѡ ꙗ҆́кѡ бг҃ъ, вѣ́рою и҆ любо́вїю тѧ велича́ющыѧ.</p>

<p><red>В</red>ъ стра́ннѣмъ ти ржⷭ҇твѣ̀, болѣ́зней и҆з̾бѣжа́вши. и҆ па́че є҆стества̀ бл҃же́нна бы́хъ, без̾нача́льне сн҃е. ны́нѣ же тѧ̀ бж҃е мо́й, без̾дыха́нїѧ зрѧ́щи ме́ртва, ѻ҆рꙋ́жїемъ печа́ли растерза́юсѧ лю́тѣ. но воскрⷭ҇нѝ, ꙗ҆́кѡ да возвели́чꙋсѧ.</p>

<p><red>З</red>емлѧ̀ покрыва́етъ мѧ хотѧ́ща ѽ мт҃и, но ᲂу҆страша́ютсѧ а҆́довы вра́тни цы, ѡ҆дѣ́ѧнна ви́дѧще ѻ҆де́ждею ѡ҆кро ва́вленною ѿмще́нїѧ. враги́ бо крⷭ҇то́мъ попра́въ, ꙗ҆́кѡ бг҃ъ воскрⷭ҇нꙋ̀ а҆́бїе, и҆ про сла́влюсѧ.</p>

<p><red>Д</red>а ра́дꙋетсѧ тва́рь, да веселѧ́тсѧ всѝ земноро́днїи, вра́гъ бо плѣне́нъ бы́сть а҆́дъ. съ мѵ́ромъ жены̀ да срѣта́ютъ, а҆да́ ма со є҆́в̾вою ѿ тлѣ́нїѧ и҆збавлѧ́юща всеро́дна, в̾ тре́тїи де́нь воскреснꙋ́вша.</p>

<p><red>задосто́йникъ: Н</red>ерыда́й менѐ мт҃и, взи ра́ющи во́ гробѣ, є҆го́же пло́тїю без̾ сѣ́мени зачала̀ є҆́си сн҃а. воста́нꙋ бо и҆ сла́венъ бꙋ́дꙋ, и҆ вознесꙋ̀ со сла́вою, не мо́лчнѡ ꙗ҆́кѡ бг҃ъ, вѣ́рою и҆ любо́вїю тѧ велича́ющыѧ <red>[покло́н̾ до землѝ].</red></p>

<p><red>ѿпꙋ́стъ: И҆́</red>же на́съ ра́ди, и҆ на́шего ра́ди спасе́нїѧ смири́въ себѐ, и҆ в̾ на́шꙋ нище тꙋ̀ ѡ҆блече́сѧ, и҆ во́лею стра́сти претер пе́въ, и҆ сме́рть вкꙋси́въ, и҆ во́ гробѣ положи́выисѧ, гдⷭ҇и і҆с҃е хрⷭ҇тѐ сн҃е бж҃їи, мл҃твъ ра́ди пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ, поми́лꙋй и҆ спасѝ на́съ, ꙗ҆́кѡ бл҃гъ и҆ чл҃колю́бецъ.</p>

</document>