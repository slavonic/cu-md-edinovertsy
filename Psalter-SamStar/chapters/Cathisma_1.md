=давы́да прᲂро́ка и҆ цр҃ѧ пѣ́снь .=

=каѳи́сма , а҃ . ѱл҃о́мъ , а҃ .=

~Бл҃же́нъ мꙋ́жь ,= ꙳= и҆́же не́йде на сᲂвѣ́тъ нечести́выхъ ,= ꙳= и҆ на пꙋтѝ
грѣ́шныхъ неста̀ , и҆ на  сѣда́лищи гꙋби́тель не сѣ́де . Но в̾  зако́нѣ гдⷭ҇ни
во́лѧ є҆гѡ̀ , и҆ в̾  зако́нѣ є҆гѡ̀ пᲂꙋчи́тсѧ де́нь и҆ но́щь . И҆ бꙋ́детъ ꙗ҆́кѡ
дре́во сажде́но при и҆схо́дищихъ во́дъ , є҆́же пло́дъ сво́й да́стъ во́ времѧ
свᲂѐ . И҆ ли́стъ є҆гѡ̀ не ѿпаде́тъ , и҆ всѧ̀ є҆ли́ка а҆́ще твᲂри́тъ ,
ᲂу҆спѣ́етъ . Не та́кѡ нечести́вїи не та́кѡ , но ꙗ҆́кѡ пра́хъ є҆го́же
вᲂз̾мета́етъ вѣ́тръ ѿ  лица̀ землѝ . Сегѡ̀ ра́ди не вᲂскрⷭ҇нꙋтъ нечести́вїи
на сꙋ́дъ , ни грѣ́шницы в̾ сᲂвѣ́тъ пра́ведныхъ . Ꙗ҆́кѡ с̾вѣ́сть гдⷭ҇ь пꙋ́ть
пра́ведныхъ , и҆ пꙋ́ть нечести́выхъ пᲂги́бнетъ .= ꙳=

=ѱл҃о́мъ дв҃дᲂвъ , в҃ .=

~Вскꙋ́ю шата́шасѧ ꙗ҆зы́цы , и҆ лю́дїе пᲂꙋчи́шасѧ тще́тнымъ . Пред̾ста́ша
цр҃їе зе́мстїи . И҆ кнѧ́зи сᲂбра́шасѧ в̾кꙋ́пѣ , на́  гдⷭ҇а и҆ на хрⷭ҇та̀
є҆гѡ̀ .= ꙳= Расто́ргнемъ ᲂу҆́зы и҆́хъ , и҆ ѿве́ржемъ ѿ на́съ и҆́го и҆́хъ .
Живы́и на́  нб҃сѣхъ пᲂсмѣе́тсѧ и҆́мъ , и҆ гдⷭ҇ь пᲂрꙋга́етсѧ и҆́мъ . Тᲂгда̀
вᲂз̾гл҃етъ к̾ ни́мъ гнѣ́вᲂмъ свᲂи́мъ , и҆ ꙗ҆́рᲂстїю свᲂе́ю смꙋти́тъ ѧ҆̀ .
А҆́зъ же пᲂста́вленъ є҆́смь цр҃ь ѿ негѡ̀ . над̾ сїѡ́нᲂмъ гᲂро́ю ст҃о́ю є҆гѡ̀ ,
вᲂз̾вѣща́ѧ пᲂвелѣ́нїе гдⷭ҇не . Гдⷭ҇ь речѐ ко  мнѣ̀ , сн҃ъ мо́й є҆сѝ ты̀ ,
а҆́зъ дне́сь рᲂди́хъ тѧ̀ . Прᲂсѝ ѿ менѐ , и҆ да́мъ тѝ ꙗ҆зы́ки дᲂстᲂѧ́нїе
твᲂѐ , и҆ ѡ҆держа́нїе твᲂѐ кᲂнцы̀ землѝ . Оу҆пасе́ши ѧ҆̀ па́лицею
желѣ́знᲂю , ꙗ҆́кѡ сᲂсꙋ́ды скꙋде́льнича сᲂкрꙋши́ши ѧ҆̀ . И҆ ны́нѣ ца́рїе
разꙋмѣ́йте , накажи́тесѧ всѝ сꙋдѧ́щїи землѝ . Рабо́тайте гдⷭ҇ви
со́ страхᲂмъ , и҆ ра́дꙋйтесѧ є҆мꙋ̀ съ тре́петᲂмъ . Прїимѣ́те наказа́нїе ,
да некᲂгда̀ прᲂгнѣ́ваетсѧ гдⷭ҇ь , и҆ пᲂги́бнете ѿ  пꙋтѝ пра́веднагѡ , є҆гда̀
вᲂз̾гᲂри́тсѧ в̾ско́рѣ ꙗ҆́рᲂсть є҆гѡ̀ , бл҃же́ни всѝ надѣ́ющїисѧ на́нь .= ꙳=

=ѱл҃о́мъ дв҃дᲂвъ , г҃ .=

~Гдⷭ҇и , что́сѧ ᲂу҆мно́жиша стꙋжа́ющїи мѝ ; мно́зи вᲂста́ютъ на мѧ̀ . Мно́зи
гл҃ютъ дш҃и мᲂе́й , нѣ́сть спасе́нїѧ є҆мꙋ̀ ѡ҆́ бз҃ѣ є҆гѡ̀ . Ты́ же гдⷭ҇и
застꙋ́пникъ мо́й є҆сѝ , сла́ва мᲂѧ̀ , и҆ вᲂз̾нᲂсѧ̀ главꙋ̀ мᲂю̀ . Гла́сᲂмъ
мᲂи́мъ ко́ гдⷭ҇ꙋ вᲂз̾ва́хъ , и҆ ᲂу҆слы́ша мѧ̀ ѿ гᲂры̀ ст҃ы́ѧ свᲂеѧ̀ . А҆́зъ
ᲂу҆снꙋ́хъ и҆ спа́хъ вᲂста́хъ , ꙗ҆́кѡ гдⷭ҇ь застꙋ́питъ мѧ̀ . Не ᲂу҆бᲂю́сѧ ѿ те́мъ
люде́й , ѻ҆́крестъ напа́дающихъ на мѧ̀ . вᲂскрⷭ҇нѝ гдⷭ҇и , спаси́ мѧ бж҃е
мо́й .= ꙳= Ꙗ҆́кѡ ты̀ пᲂразѝ всѧ̀ враждꙋ́ющїѧ мѝ в̾сꙋ́е , зꙋ́бы грѣ́шникѡмъ
сᲂкрꙋши́лъ є҆сѝ . Гдⷭ҇не є҆́сть спасе́нїе , и҆ на́  людехъ твᲂи́хъ
бл҃гᲂслᲂве́нїе твᲂѐ .= ꙳=

=сла́ва ,꙳ и҆ ны́нѣ .꙳ А҆=ллилꙋ́їѧ а҆ллилꙋ́їѧ сла́ва тебѣ̀ бж҃е , =гⷤ .
Г=дⷭ҇и пᲂми́лꙋй , =г҃ . сла́ва , и҆ нн҃ѣ .=

=ѱл҃о́мъ дв҃дᲂвъ , д҃ .=

~Внегда̀ вᲂз̾ва́хъ , ᲂу҆слы́ша мѧ бж҃е пра́вды мᲂеѧ̀ , въ ско́рби
разпрᲂстрани́лъ мѧ є҆сѝ . Оу҆ще́дри мѧ̀ , и҆ ᲂу҆слы́ши мл҃твꙋ мᲂю̀ . Сы́нᲂве
чл҃честїи , дᲂко́лѣ тѧжкᲂсе́рдїи ; в̾скꙋ́ю лю́бите сꙋ́етнаѧ , и҆ и҆́щете
лжѝ ; И҆ ᲂу҆вѣ́дите ꙗ҆́кѡ ᲂу҆дивѝ гдⷭ҇ь прпⷣбнаго свᲂегѡ̀ , гдⷭ҇ь ᲂу҆слы́шитъ
мѧ̀ внегда̀ в̾зᲂвꙋ̀ к̾ немꙋ̀ . Гнѣ́вайтесѧ , и҆ не сᲂгрѣша́йте , ꙗ҆́же гл҃ете
в̾ срⷣцы́хъ ва́шихъ , на ло́жихъ ва́шихъ ᲂу҆мили́тесѧ . Пᲂжри́те же́ртвꙋ
пра́вдѣ , и҆ ᲂу҆пᲂва́йте на́  гдⷭ҇а . мно́зи гл҃ютъ , кто̀ ꙗ҆ви́тъ на́мъ
бл҃га́ѧ ; Зна́менасѧ на на́съ свѣ́тъ лица̀ твᲂегѡ̀ гдⷭ҇и , да́лъ є҆сѝ весе́лїе
въ срⷣцы мᲂе́мъ . Ѿ плᲂда̀ пшени́цы , вина̀ , и҆ є҆ле́ѧ свᲂегѡ̀ ᲂу҆мно́жишасѧ .
Въ ми́рѣ в̾кꙋ́пѣ ᲂу҆снꙋ̀ и҆ пᲂчі́ю . Ꙗ҆́кѡ ты̀ гдⷭ҇и є҆ди́нагѡ на ᲂу҆пᲂва́нїе
всели́лъ мѧ̀ є҆сѝ .

=ѱл҃о́мъ дв҃дᲂвъ , є҃ .=

~Гл҃ы мᲂѧ̀ внꙋшѝ гдⷭ҇и , разꙋмѣ́й зва́нїе мᲂѐ . Вᲂньмѝ гла́съ мл҃твы
мᲂеѧ̀ , цр҃ю мо́й и҆ бж҃е мо́й . Ꙗ҆́кѡ к̾ тебѣ̀ пᲂмᲂлю́сѧ гдⷭ҇и , заꙋ́тра
ᲂу҆слы́ши гла́съ мо́й . Заꙋ́тра пред̾ста́нꙋ тѝ и҆ ᲂу҆́зриши мѧ̀ , ꙗ҆́кѡ бг҃ъ
не хᲂтѧ́и без̾зако́нїе , ты̀ є҆сѝ . Не прїи́детъ к̾ тебѣ̀ лꙋка́внꙋѧи ,
ни пребꙋ́дꙋтъ  же закᲂнᲂпрестꙋ́пницы , пред̾ ѻ҆чи́ма твᲂи́ма . Вᲂз̾ненави́дѣлъ
є҆сѝ всѧ̀ твᲂрѧ́щїѧ без̾зако́нїе , пᲂгꙋби́ши всѧ̀ гл҃ющїѧ лжꙋ̀ . Мꙋ́жа
кро́ви и҆ льсти́ва гнꙋша́етсѧ гдⷭ҇ь . А҆́зъ же мно́жествᲂмъ млⷭ҇ти твᲂеѧ̀ ,
в̾ни́дꙋ в̾ до́мъ тво́й , пᲂклᲂню́сѧ къ цр҃кви ст҃ѣ́й твᲂе́й в̾ стра́сѣ
твᲂе́мъ . Гдⷭ҇и , наста́ви мѧ пра́вдᲂю твᲂе́ю , вра́гъ мᲂи́хъ ра́ди и҆спра́ви
пред̾ сᲂбо́ю пꙋ́ть мо́й . Ꙗ҆́кѡ нѣ́сть во ᲂу҆стѣ́хъ и҆́хъ и҆́стины , срⷣце
и҆́хъ сꙋ́етно . Гро́бъ ѿве́рстъ гᲂрта́нь и҆́хъ , ꙗ҆зы́ки свᲂи́ми льща́хꙋ , сꙋдѝ
и҆́мъ бж҃е . Да ѿпадꙋ́тъ ѿ мы́слей свᲂи́хъ , по мно́жествꙋ нече́стїѧ и҆́хъ
и҆зри́ни ѧ҆̀ , ꙗ҆́кѡ прᲂгнѣ́ваша тѧ̀ гдⷭ҇и . И҆ вᲂз̾веселѧ́тсѧ всѝ
ᲂу҆пᲂва́ющїи на тѧ̀ , во́ вѣки вᲂз̾ра́дꙋютсѧ , и҆ всели́шисѧ в̾ ни́хъ . И҆
пᲂхва́лѧтсѧ ѡ҆ тебѣ̀ лю́бѧщїи и҆́мѧ твᲂѐ , ꙗ҆́кѡ ты̀ бл҃гᲂслᲂви́ши
пра́ведника . Гдⷭ҇и ꙗ҆́кѡ ѻ҆рꙋ́жїемъ бл҃гᲂвᲂле́нїѧ вѣнча́лъ є҆сѝ на́съ .

=ѱл҃о́мъ дв҃дᲂвъ , ѕ҃ .=

~Гдⷭ҇и , да не ꙗ҆́рᲂстїю твᲂею̀ ѡ҆бличи́ши менѐ , нижѐ гнѣ́вᲂмъ твᲂи́мъ
пᲂка́жеши менѐ . Пᲂми́лꙋй мѧ гдⷭ҇и , ꙗ҆́кѡ не́мᲂщенъ є҆́смь . и҆сцѣли́  мѧ
гдⷭ҇и , ꙗ҆́кѡ смꙋти́шасѧ ко́сти мᲂѧ̀ . И҆ дш҃а мᲂѧ̀ смꙋти́сѧ ѕѣлѡ̀ , и҆ ты̀
гдⷭ҇и дᲂко́лѣ ; Ѡ҆братѝ гдⷭ҇и и҆змѝ дш҃ꙋ мᲂю̀ , спаси́ мѧ ра́ди млⷭ҇ти
твᲂеѧ̀ . Ꙗ҆́кѡ нѣ́сть в̾ сме́рти пᲂмина́ѧи тебѐ , во а҆́дѣ же кто̀
и҆спᲂвѣ́стьтисѧ . Оу҆трꙋди́хсѧ вᲂз̾дыха́нїемъ мᲂи́мъ , и҆з̾мы́ю на всѧ́кꙋ но́щь
ло́же мᲂѐ , слеза́ми мᲂи́ми пᲂсте́лю мᲂю̀ ѡ҆мᲂчꙋ̀ . Смꙋти́сѧ ѿ ꙗ҆́рᲂсти ѻ҆́ко
мᲂѐ , ѡ҆бетша́хъ во всѣ́хъ вразѣ́хъ мᲂи́хъ . Ѿстꙋпи́те ѿ менѐ всѝ твᲂрѧ́щїи
без̾зако́нїе , ꙗ҆́кѡ ᲂу҆слы́ша гдⷭ҇ь гла́съ пла́ча мᲂегѡ̀ . Оу҆слы́ша гдⷭ҇ь
мᲂле́нїе мᲂѐ , гдⷭ҇ь мл҃твꙋ мᲂю̀ прїѧ́тъ . Да пᲂстыдѧ́тсѧ и҆ смѧтꙋ́тсѧ всѝ
вразѝ мᲂѝ , вᲂз̾вратѧ́тсѧ и҆ ᲂу҆стыдѧ́тсѧ ѕѣлѡ̀ в̾ско́рѣ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

=ѱл҃о́мъ дв҃дᲂвъ , з҃ .=

~Гдⷭ҇и бж҃е мо́й на тѧ̀ ᲂу҆пᲂва́хъ , спаси́ мѧ ѿ всѣ́хъ гᲂнѧ́щихъ мѧ̀ , и҆
и҆зба́ви мѧ̀ . Да некᲂгда̀ пᲂхи́титъ ꙗ҆́кѡ ле́въ дш҃ꙋ мᲂю̀ , не сꙋ́щꙋ
и҆збавлѧ́ющꙋ нижѐ спаса́ющꙋ . Гдⷭ҇и бж҃е мо́й а҆́ще сᲂтвᲂри́хъ сѐ , а҆́ще
є҆́сть не пра́вда въ рꙋкꙋ̀ мᲂе́ю . А҆́ще вᲂз̾да́хъ вᲂз̾даю́щимъ мѝ ѕла̀ ,
да ѿпадꙋ̀ ᲂу҆́бѡ ѿ вра́гъ мᲂи́хъ то́щь . Да пᲂжене́тъ ᲂу҆́бѡ вра́гъ дш҃ꙋ мᲂю̀ ,
и҆ пᲂсти́гнетъ , и҆ пᲂпере́тъ в̾ землѝ живо́тъ мо́й , и҆ сла́вꙋ мᲂю̀
в̾ пе́рсть всели́тъ . Вᲂскрⷭ҇нѝ гдⷭ҇и гнѣ́вᲂмъ твᲂи́мъ , вᲂз̾неси́сѧ в̾ 
кᲂнцы́хъ вра́гъ твᲂи́хъ . И҆ вᲂста́ни гдⷭ҇и бж҃е мо́й пᲂвелѣ́нїемъ и҆́мже
запᲂвѣ́да , и҆ со́нмъ люде́й ѡ҆бы́детъ тѧ̀ . И҆ ѡ҆ то́мъ на высᲂтꙋ̀
ѡ҆брати́сѧ . гдⷭ҇ь сꙋ́дитъ лю́демъ . Сꙋди́ ми гдⷭ҇и по пра́вдѣ мᲂе́й , и҆ по не
ѕло́бѣ мᲂе́й на мѧ̀ . Да скᲂнча́етсѧ ѕло́ба грѣ́шныхъ , и҆ и҆спра́виши
пра́веднаго , и҆спыта́ѧи срⷣца и҆ ᲂу҆тро́бы бж҃е . Пра́ведна по́мᲂщь мᲂѧ̀
ѿ́ бг҃а , спаса́ющагѡ пра́выѧ срⷣцемъ . Бг҃ъ сꙋди́тель пра́веденъ , и҆
крѣ́пᲂкъ , и҆ дᲂлгᲂтерпѣли́въ , и҆ не  гнѣ́въ навᲂдѧ̀ на всѧ́къ де́нь . А҆́ще
не ѡ҆братите́сѧ , ѻ҆рꙋ́жїе свᲂѐ ѡ҆чи́ститъ , лꙋ́къ сво́й напрѧжѐ , и҆
ᲂу҆гᲂто́ва и҆̀ . И҆ в̾ не́мъ ᲂу҆гᲂто́ва сᲂсꙋ́ды сме́ртныѧ , стрѣ́лы свᲂѧ̀
с̾ гᲂрѧ́щими сᲂдѣ́ла . Сѐ бᲂлѣ̀ не пра́вдꙋ , зача́тъ бᲂлѣ́знь , и҆ рᲂдѝ
без̾зако́нїе . Ро́въ и҆зры̀ , и҆ и҆скᲂпа̀ и҆̀ , в̾паде́тсѧ въ ꙗ҆́мꙋ ю҆́же
сᲂдѣ́ла . Ѡ҆брати́тсѧ бᲂлѣ́знь є҆гѡ̀ на главꙋ̀ є҆гѡ̀ , и҆ на  ве́рхъ є҆гѡ̀
не пра́вда є҆гѡ̀ сни́детъ . И҆спᲂвѣ́мсѧ гдⷭ҇ви по пра́вдѣ є҆гѡ̀ , и҆ пᲂю̀
и҆́мени гдⷭ҇ню вы́шнемꙋ .

=ѱл҃о́мъ дв҃дᲂвъ , и҃ .=

~Гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твᲂѐ по все́й землѝ . Ꙗ҆́кѡ взѧ́тсѧ
велелѣ́пᲂта твᲂѧ̀ превы́ше небе́съ . И҆зо ᲂу҆́стъ млⷣнцъ и҆ с̾сꙋ́щихъ с̾верши́лъ
є҆сѝ хвалꙋ̀ , вра́гъ твᲂи́хъ ра́ди , разрꙋши́ши врага̀ и҆ ме́стника . Ꙗ҆́кѡ
ᲂу҆зрю̀ нб҃са̀ , дѣ́ла пе́рстъ твᲂи́хъ , лꙋнꙋ̀ и҆ ѕвѣ́зды , ꙗ҆́же ты̀ ѡ҆снᲂва̀ .
Что̀ є҆́сть челᲂвѣ́къ ꙗ҆́кѡ по́мниши и҆̀ , и҆лѝ сн҃ъ чл҃чь , ꙗ҆́кѡ пᲂсѣща́еши
и҆̀ . Оу҆ма́лилъ є҆сѝ є҆гѡ̀ ма́лымъ чи́мъ ѿ а҆́нг҃лъ , сла́вᲂю и҆ че́стїю
вѣнча́лъ є҆сѝ є҆гѡ̀ , и҆ пᲂста́вилъ є҆сѝ є҆гѡ̀ над̾ дѣ́лы рꙋ́кꙋ твᲂе́ю . Всѧ̀
пᲂкᲂри́лъ є҆сѝ пᲂд̾ но́зѣ є҆гѡ̀ ѻ҆вца̀ и҆ вᲂлы̀ всѧ̀ , є҆ще́же и҆ ско́ты
пᲂльскі́ѧ . Пти́цы нбⷭ҇ныѧ , ры́бы мᲂрскі́ѧ , прехᲂдѧ́щїѧ стезѧ̀ мᲂрскі́ѧ .
Гдⷭ҇и гдⷭ҇ь на́шъ , ꙗ҆́кѡ чꙋ́дно и҆́мѧ твᲂѐ по все́й землѝ .

=сла́ва , и҆ ны́нѣ . А҆=ллилꙋ́їѧ ,= гⷤ . Г=дⷭ҇и пᲂми́лꙋй , =г҃ . сла́ва , и҆
ны́нѣ .=

